(1) wōṯ mamlakṯa, malka čʕažref. mfakkar hū w bess, čūṯ ġayre ʕal-ōḏ‿arʕa. (2) ōṯ b-ōm mamlakṯa šappa, iḥəl baḥar baḥar, čūṯ aḥla menne šappō. (3) hanna šappa ḥaẓẓe ḳallel, čūle ḥaẓẓa banawb. (4) yōma m-yumō ʕamma zōʕḳin inne: “p-šōrʕa flanō lā barnaš yawḳef bē, malka batte yiffuḳ yšummell hwō.” (5) ibəčlaš hōḏ‿ommṯa mtarīta b-anna šōrʕa. (6) ixčli hanna šōrʕa, čuppe barnaš banawb banawb. (7) ilčḳi hanna šappa b-anna šōrʕa, sannītəl ḥaṣṣe l-xoṯla w rayše ʕ xoṯla w ffōye mḳabalčiš šōrʕa. (8) m-marəḳṯil malka amellon: “hanna mō? ṯāx!” (9) lā irəṣ yṯēle, ḳōymin ṭaʕnille w mayṯyille l-ġappl‿anna malka. (10) hanna malka ḥamēle, l-anna šappa, aʕžbe baḥar, amelle: “mōx? ʕaya čwaḳḳef b-anna šōrʕa?” (11) amelle: “hanna rēbeʕ yōma billa xōla!” (12) “šuḳlunnē ʕ ḳaṣra! šuḳlunnē ʕ ḳaṣra w aṭəʕmunne!” (13) šaḳlull lanna šappa w aṭəʕmunne. (14) ʕōwet hanna malka, ḥimne, amelle: “ʕaya ču čmiščġel hačči? ʕaža čiḳʕēx billa xōla?” (15) amelle: “ana ʕanminčḥar, ču batti nišw mett bnawb. ana fakkriṯ ninčḥar.” (16) amelle: “ʕaža?” (17) amelle: “ġarrbiččil baʕḓ p-šoġla, <ar> ila an </ar> čūl ḥaẓẓa p-šoġla w lā barnaš maḥwīl. (18) ḳáririṯ inne ninčḥar w lā... w lā nṣōḥar. ču nmawḳef ana ġappil barnaš ʕa tikkōna aw ʕa payṯa la-ḥetta niṣḥur.” (19) ifčkar hanna malka bē, inne: hanna mō bann nišw ʕemme ana? (20) “ayṯullē batəlṯa!” (21) ayṯulle batəlṯa xassulle. (22) ʕaynēle hanna malka, šappa čūṯ čūṯ xwōṯe. (23) ōmar: “ana lōb bann nappēle mōla l-anna malka l-anna... l-anna šappa, batte yṣarrfenne liɁanno iḥəl baḥar, w baʕdēn mʕōwet ifḳer.” (24) išḳal waḳča, ifčkar hanna malka inne: ana nmappēle melka, aḥsan min nappēle mōla yaṣərfenne w yʕōwet ifḳer. (25) ṭalplə wzirōye, amellon: “ana ʕanmifčkar inne nappēle melka l-anna šappa, lā nappēle mōla.” (26) amrulle: “fekrax maẓbuṭ, lōb appīčle mōla ʕa hwōyəl lanna ḥosna ti bē, hanna ōbəl ešniz zamōna, ḳall mil bax čappēle mrawwaḥle.” (27) amellon: “hačxun arpʕa,” – inčxab arpʕa wzīr —, “čšaḳlill lanna šappa w čizlillxun ʕa šōrʕa flanō, hanna ti binayōṯe w mḥallōye b-išəm. (28) čimwaḳḳfille b-rayšiš šōrʕa w yikmuš xēfa w yṭurḳenne ʕal-anna šōrʕa. (29) ḏukkṯis sōḳeṭ xēfe, melka lēle, w nmišwille warḳōṯa rasmōyan.” (30) “amrax yā <ar> malek iz-zamān </ar>!” šaḳlull lanna šappa w zallun. (31) mō amrulle hinnun w ōzin? amrulle: “ḥaẓẓax ti wōb imeṯ, ayṭeb. hōḏ‿orḥa iṯḳen ḥaẓẓa lēx. ʕazzām w ṭrōḳ xēfax ʕa maẓbuṭ!” (32) wzīra waḳḳef mn-ōxa w wzīra waḳḳef mn-ōxa, w haṯinnun iṯər wzīr zallun ʕa šōrʕa la-ḥetta yiḥmun anik xēfe sōḳeṭ la-ḥetta yišwulle ḥatta. (33) “yalla ʕazzām!” ʕazzam w ṭarḳil xēfa. (34) hanna xēfa ṯōle p-sūkṯiš šōrʕa w ʕōwet aʕle w ṭarḳe b-rayše. (35) aḥkem ʕ ṣaləʕṯe čamam, iḳlab. (36) ʕayn wzirō aʕle, ščḥunne imeṯ. (37) čʕažžab hann wzirō, inne aḥḥaḏ mn-anna mayla w aḥḥaḏ mn-anna mayla w hū ṭarḳil xēfa yṯēle ʕ ṣaləʕṯe? (38) lā yṯēle lā ʕal-anna wzīra w lā ʕal-anna wzīra. (39) ṭaʕnunne w šaḳəllull malka. (40) “hanna mō?” (41) amrulle: “ē, ameṯ!” (42) “wrāx mō ḳeṣṣṯe?” (43) amrulle: “ṭarḳil xēfa, hanna xēfa aḥkem p-sūkṯa ti šōrʕa w ʕōwet aʕle ḳaṭle.” (44) ayṯunne laʕl-anna malka imeṯ, fakkar hanna malka inne: yā rēt, yīb nṭaššīrle p-šōrʕa yīmuṯ, w lā yīb mawčṯe ʕyatt. (45) šaḳlunne w tafnunne l-ġabrōna w ʕōwet. (46) isḳel lilwyōṯa hanna malka išġel fekre inne hū ti amīṯe. (47) lēlya m-lilwyōṯa iḏmex hanna malka, iḥəm p-ḥelme: “ḳēm hanna waswōsa m-rayšax! ana afḳričče, hačč bax čaġnenne. ana amiṯičče, ḳō aḥnē hačč!” (48) hō ʕažrafča ti wayba ʕemml‿anna malka xulla ssawa zlalla w ḳʕōle mišw mašruʕō yinčafʕun hōm mamlakṯa xulla ssawa menne. 