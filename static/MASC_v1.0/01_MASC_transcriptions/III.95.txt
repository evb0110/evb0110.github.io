(1) ōṯ matrasṯa p-ṣalḥiyye ušma matrasṯlə frēr. (2) wīl ḥōna, ušme ilyas ḥažža, ṭlībin menne ḳesṭil matrasṯa. (3) niḥčiṯ ana ʕa ḏemseḳ, silḳiṯ ʕa ṣalḥiyye mxaramča nitfoʕle ḳesṭa. (4) ē, ʕilliṯ ʕl-ōm matrasṯa ti frēr ana mxaramča nitfoʕle ḳesṭa, wōb ḳesṭa p-ḥamša ḏahəb. ḏahbō! (5) ʕilliṯ willa nčḳīli šappa, hanna šappa maxtem b-ōm matrasṯa. (6) nčḳīli hanna šappa, šappa čūb ebər ʕárabeṯ. (7) ču mbaḳḳar ʕárabeṯ - ṭulyōnay. (8) mbaḳḳar keləmṯil “ahla w sahla”. (9) ḳōyem mʕapparlə ʕ ḏokkṯa uppa barmilō, w hōḏ ḏokkṯil ʕillinnaḥ lēla uppa barmīla mlaḳḳaḥ b-arʕa, w hann barmilō haṯinnun p-ḥaṣṣil baʕḓinnun baʕḓa ṣummūrin. (10) arheṭ ayṯ iṯər kurəs, korsa līl w korsa lēle. (11) korsa šūne b-anna mayla w korsa b-ōṯe mayla, w hanna barmīla b-anna mistīḏa. (12) ayṯ narbīša, īle ḳufōla hanna barmīla, ḥall lanna ḳufōle, aḳīme, w salčl‿anna narbīša b-anna ḳufō-- b-anna... b-anna barmīla. (13) išḳal hū, applīl narbīša līl, žabḏiṯ ana willa ḥamra. (14) ana nšōṯ w nmapplēle w hū šōṯ w mapplīl. (15) čūṯ ʕyōra, čūṯ kappayōṯa [sic] (=kuppayōṯa) la-ḥetta niḏiʕ inne mō ščinnaḥ. (16) ana nžōbeḏ w nmapplēle w hū žōbeḏ w mapplīl, la-ḥetta ṯrinnaḥ isḳaṭ narbīša mn-īḏe. (17) iṯḳen hanna ḥamra sōyaḥ ʕal‿arʕa. (18) lā ana nḳatter naḳimenne w lā hū ḳatter yaḳimenne, w nḳaʕyin ʕal-ann kursō exət šaxṣō bess, šaxṣō m-žapṣīn. (19) iʕber ʕlaynaḥ aḥḥaḏ ḳašīša, ḥiməl lōš šawfṯa, arheṭ izʕaḳ ʕlayhun. (20) ṯōlun, hū ṭaʕnunne w šaḳlunne, w ana šaḳlunni. (21) šwunn b-ʕarabōyṯa w šaḳlunni — īḥ ḳarrīpča p-ṣalḥiyye – šaḳlunn leʕla. (22) aḓilliṯ ṯlōṯa yūm mn-ōs sakərṯa niḏmex. (23) hanna ti iṯḳen ʕimm.

