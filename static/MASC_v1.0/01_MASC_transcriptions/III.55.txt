(1) awwal mil mōyeṯ mīṯa w yōḏʕin marōyəl mīṯa batte yīmuṯ, lōb ōṯ aḥḥaḏ ḳōr əb-ḳurɁān mayṯēl ḳurɁān w ḳōr bē. (2) ḳōr p-ḥaṣṣir rayšil mīṯa másalan la-ḥitta čiffuḳ rūḥe. (3) bess čiffuḳ rūḥe, mʕammiṣlille ʕaynōye w ṭabəḳlille ṯemme w ḳatərlille ḏwōṯe w ḳatərlille ruġrōye w matirille ʕa ḳebəlṯa. (4) w ḳōymin b-axerča másalan, mayṯyill kafnō, mhayərlille kafne, w mayṯyin ḏbīḥča, naxsilla w mišwin xōla. (5) baʕdēn másalan aspille ʕa žēmeʕ, mṣallyin aʕle w ḳōryin maʕ rūḥe, w ṭaʕnille w aspille w ḳabrille. (6) yīb pḥišill ḳabre w hayyirille, ḳabrille w ṯyillun. (7) ḳōryin p-ḥaṣṣir rayše xette exma kilman ṣlōṯa w ṯyillun ʕ payṯa. (8) yīb šawwiyyin marōyəl mett xōla. (9) ti batte yīxul ōxel, bōʕ yičraḥḥam mičraḥḥam, w ti ču bōʕ yičraḥḥam šōṯ finžōnəl ḳahwe aw kuppōyṯiš šāy w ṭaʕel ḥōle w zelle ʕ payṯe. (10) w marōyəl mett mičbaḳḳyin ṯlōṯa yūm, mišwin xōla w minʕažḳin. (11) xett yōməṯ ṯlōṯa yūm xett mʕawītin nōxsin w mʕawītin mišwille waḳəʕṯa, w maʕzmitt ti batte yaʕzmunne másalan, w ḳaʕyillun xett ōxlin. (12) xett ḳōryin maʕ rūḥe w ṯēle šayxa mawhiblēle hō ḳrōṯa. (13) mičbaḳḳya atar l-irpiʕ yūm. (14) bōṯar irpiʕ yūm mʕawītin xett mayṯyin ḏbīḥča, naxsilla. (15) xett mišwin waḳəʕṯa, ti batte ybaššlunna, w xett maʕzmitt ti bōʕ, ti baʕille yaʕni yaʕzmunne. (16) xett mišwin xōla alūla aw ʕrōba, ʕa hwōyəl waḳča yaʕni, w axlilla. (17) w ḳōryin maʕ rūḥe w ḥasslinnaḥ, w ukkil mōn zelle ʕ payṯe. (18) hōḏ uṣūl l-mīṯa ġappaynaḥ anaḥ.