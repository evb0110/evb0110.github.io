(1) ešəl eṯlaṯ emʕa w ʕisər bōṯar mšīḥa, wōṯ malka p-ḳuṣṭanṭīniyye ušme ḳuṣṭanṭīn, w eččṯe ušma hilōne. (2) b-ōṯe waḳča waybin waṯanōyin w čnaṣran. (3) waḳčil čnaṣran w iṯḳen imōnun bə-mšīḥa iḳw baḥar. (4) fakkraṯ hilōne čṯēla čẓurell ḳotša w čtawwar ʕa ṣlība ti inəṣlab aʕle mšīḥa w čaffḳenne. (5) amrōl malka, inno batta čzella ʕ ḳotša ttawwar ʕa ṣlība, w ču batta črōžaʕ, ḥetta čiščaḥyenne w črufʕenne ʕ aʕla ʕarḳūba p-ḳotša. (6) amella: “zīš, bess anaḥ hōxa ex baḥ niḏiʕ, lōb ščaḥyčull ṣlība willa lā?” (7) amrōle: “bess niffuḳ m-ḳuṣṭanṭīniyye, p-tarbaḥ nmōrḳin ʕal-ann blatō, blōta blōta. (8) w uxmin nmōrḳin ʕa blōta namrill marōylə blōta: anaḥ nōzin ʕa ḳotša ntawwar ʕa ṣlība ti inəṣlab aʕle mšīḥa, w hačxun hōxa bess čiḥmun nūra m-boʕḏa, čsōlḳin ʕa aʕla ʕarḳūba w čimšaʕʕlin nūra, liɁanno anaḥ bess niščaḥyell əṣlība, baḥ nislaḳ ʕ aʕla ʕarḳūba w nšaʕʕel nūra. (9) w haččxun hōxa p-ḳuṣṭanṭīniyye bess čiḥmun nūra ʕ ʕarḳubō, čyōḏʕin, inno ščaḥylaḥlə ṣlība.” (10) amella malka: “kayyes hanna šawra. ččaxlōn ʕa‿aḷḷō w zlallxōn!” (11) nifḳaṯ m-ġappil malka w žahhzaččil zalmōṯa ti battayhun yizlullun ʕemma w allxaṯ, w hī xulla imōna inno batta čiščaḥyell əṣlība. (12) isḳel allīxin mnə-blōta lə-blōta exmil aḥkinnaḥ, ḥetta imṭ ʕa ḳotša. (13) waḳčil imṭ iṯḳen mtawwrin ʕa ṣlība, ḥetta ščaḥyunne. (14) waḳčil ščaḥyunne, assḳunne w isleḳ ʕ ʕarḳūba, naṣpunne w šaʕʕel nūra ḳomme. (15) w iṯḳen hann ommṯa b-ann blatō, xutt ti ḥamēl nūra sōleḳ ʕa aʕla ḏokkṯa w əmšaʕʕel nūra, w ṯiḳnaṯ hōn nūra ʕal-ann ʕarḳubō m-ḳotša l-ḳuṣṭanṭīniyye w iməṭ xebra inno ščaḥyull əṣlība ʕayattil hilōne. (16) wōb yōma ti irčfaʕ bē ṣlība ṯleččaʕṣar b-aylul, w iṯḳen blatō uxxl‿ešna b-anna yōma rafʕill ṣlibō w əmšaʕʕlin nūra. (17) w mn-ōṯe waḳča l-imōḏ lā čbaḳḳ w lā blōta mšaʕʕla nūra w rafʕōl ṣlība, illa maʕlūla čbaḳḳaṯ mḥafīḓa ʕl-anna ʕēḏa w miḥčafla bē baḥar. (18) w ṯēle ommṯa m-xull əblatō mfarrġin, amma ex marōyəl maʕlūla mʕayyḏin b-anna ʕēḏa, hanna ti baḥ naḥək meʕle hōš. (19) iḳḏum m-ʕēḏa b-ʕaṣra yūm mižčamʕin šappō ʕemmil baʕḓinn, w nōfḳin ʕa barriyya mḥaṭṭbin siḥō w əmžammʕin ḏlūḳa, w massḳille ʕ rayšil šenna, mžammʕille elʕel. (20) hanna iḳḏum mett ʕisər išən w ər-roḥla, amma m-ʕisər išən w xann, lorkaʕ ḥaṭṭeb w lā asseḳ ḏlūḳa. (21) iṯḳen massḳin tulabō ti kawšūk, w hann čū battayhun waḳča baḥar. (22) šobʕa yūm iḳḏum m-ʕēḏa mʕayyin yassḳun emʕa tulōb. (23) amma b-nesəpṯa l-ḳurmō, mn-awwal ma mballšin b-ʕēḏa l-imōḏ, nōḥčin šappō ʕa šiḳya. (24) anik mil ōṯ xšurīṯa nakkība našrilla, aw ōṯ ommṯa ġappayhun xšurō mičbarrʕin bōn l-ʕēḏa, w našrillun ḳurmō ḳurmō, w massḳillun ʕ rayšil šenna l-ḳūrlə ḏlūḳa b-awwalča, tulabō imōḏ. (25) atar iḳḏum m-ʕēḏa bə-ṯlōṯa yūm, yīb tulabō w ḳurmō iṯḳen p-šenna elʕel, massḳill əṣlība w naṣpille b-rayšil šenna. (26) bess hanna iḳḏum ma yiṯḳan káhraba bə-blōta. (27) amma mn-ešəl ōlef w eṭšaʕ emʕa w ḥiməš, waḳčil iṯḳen káhraba bə-blōta, išw ʕa ṣlība lambōṯa lə-nyōn w iṯḳen manəhrille. (28) hanna ʕa šenna ġarbōyṯa, bōṯar fačərṯa išw ṣlība ḥrēna ʕa šenna šarḳōyṯa. (29) baʕdēn iṯḳen ommṯa mišwin ṣlibō w naṣpillun ʕ ʕakkarōyəl payṯyōṯa. (30) mett mišwin lawna... lawnil ballaryōṯa zrōḳan, mett summōḳan, mett lambōṯlə nyōn, w iṯḳen mzayynill tarbō w mišwin balžaktarō, yanəhrun ʕ šenna. (31) uxxl‿aḥḥaḏ yīb lawne šekla, m-šarḳlə blōta ḥetta činfuḏ l-žehṯa ġarbōyṯa čḥamēla xulla nuhrō w əṣlibō nṣībin ʕa ʕakkarō w anhīrin. (32) ʕrōba taḳḳill naḳusō bə-klēsya iḳḏum m-ʕēḏa b-yōma, ṯleččaʕṣar b-yarḥa. (33) sōlḳin ṭiflō ti ʕomrun erraʕ mn-eʕṣar išən, sōlḳin ʕa ʕarḳūba erraʕ m-šenna. (34) mšaʕʕlin nūra bə-ṯrinn ʕarḳubō, šarḳō w ġarbō w mačimmin mʕannyin lə-ʕṣofra. (35) w hanna yōma xull‿ommṯa ʕžīḳa w ʕamžahhza xōla, ḥetta yōməl ʕēḏa xulle mett žōhez, liɁanno yōməl ʕēḏa mižčamʕan ʕaylōṯa ʕemmil baʕḓinn. (36) w ḳarribō w əstiḳō mižčamʕin xullun, ōxlin w šōṯyin. (37) ṯleččaʕṣar b-aylul, yōməl ʕēḏa, iḳḏum mn-alūla, ṯyōla šurṭa ʕa blōta, ḥetta... ḥetta ynaẓẓmull sayra. (38) mett ḳaʕyillun b-awwalčlə blōta w mett ḳaʕyillun b-rayšil ḏaḥaḳōna ti maʕrba, ḥetta ymunʕull sayyaryōṯa yʕullun ʕa blōta, mett lā yiṯḳan zaḥəmṯa p-sōḥṯlə blōta. (39) atar ʕayattil xann mawḳfill sayyaryōṯa b-awwalčlə blōta w ʕōllin ommṯa laxṯa. (40) w ḳesma ḥrēna m-šurṭa misḳel ġawwōyṯlə blōta, mett əp-sōḥṯa, mett əb-ḏayr mar sarkes, mett əb-ḏayril berkṯa, ḥetta yḥafīẓun ʕa amnil šaʕba m-mišəklō w ḳuṭṭōra. (41) hanna m-žehṯa, w m-žehṯa ḥrīṯa ḥetta ymunʕull əḳwasō bə-blōta, liɁanno iḳḏum mett ḥammeš išən waybin mḳawwsin baḥar, mʕallōy w ġayərlə mʕallōy. (42) hōš iṯḳen... hōš ṯḳellon ḥammeš išən mniʕillə ḳwasō, w uxxl‿aḥḥaḏ mḳawwes tuġray aspōle šurṭa. (43) bōṯar ma mōṭya šurṭa ʕa blōta, mballšin ommṯa yiṯyullun, fawžō fawžō. (44) mʕappyill sōḥṯlə blōta w mʕappyill ḏayrwōṯa. (45) mett ōzin mett ōṯyin, mett sallīḳin mett naḥḥīčin. (46) uxxil žaməʕṯa ḳaʕyōla b-ḏokkṯil miščaḥyōla faḓya. (47) hōž žaməʕṯa ʕamrōḳḏin w əmʕannyin, hōṯa žaməʕṯa ʕamtōpkin w xann. (48) ʕrōba sōlḳin šappō ʕ rayšil šenna, w massḳin ʕimmayhun ʕbayōṯa, ḥetta yxassun lōb... ḥetta yxassun bōn lōb asḳaʕ. (49) w massḳin xōla w ščū w mšaʕʕlinn nūra, w ḳaʕyillun ōxlin w šōṯyin, w mʕannyin w mtaḥəklin ḳurmō m-rayšil šenna ʕ ʕarḳūba ʕa blōta, kuḥkull ṯlōṯa arpʕa ḳūrəm uxxil felkil šaʕṯa. (50) waḳčil nōḥčin hann ḳurmō ʕa blōta, ḥetta lā yaṣībun barnaš, ōṯ šappō ḳaʕyin bə-blōta mraḳībin. (51) bess ynuḥčun ḳurmō mwaḳḳfill‿ommṯa, ču maffyillun ymurḳun ḥetta lā yinṣab barnaš. (52) w hann šappō ti ʕamraḳībin, bess yiṯḳan waḳčəl... šlōfəl ḳurmō yōḏʕin, liɁanno šappō ti aybin b-rayšil šenna, iḳḏum ma yzuččull ḳurmō, ōṯ rattṯa mamrilla ṯarəč xaṭran. (53) w hōr rattṯa hī: “ḥilō walō ḥilō, ʕēṣmalō, ʕē ṣlība, alḳon hanna ḳōrma!” (54) ṯēn xaṭərṯa: “ḥilō walō ḥilō, ʕēṣmalō, ʕē ṣlība, tarkal hanna ḳōrma.” (55) bess yḥasslun m-ṯēn rattṯa, začčill ḳurmō. (56) atar hann šappō ti ḳaʕyin erraʕ, min šimʕull‿awwal rattṯa, mwaḳḳfill‿ommṯa w manʕillun. (57) w mraḳibill ḳurmō anik battun yhattun, w zlillun mayṯyillun w mžammʕillun ʕayattl‿ešna ḥrīṯa, yʕawītun yassḳunn ʕa rayšil šenna. (58) w misḳillin xann lə-ʕṣofra, šappō p-šenna, w nūra šaʕʕīla, w ṣlibō anhīrin, w ḳurmō ʕamtarklin, w ommṯa ʕappiyill əblōta ʕamtōpkin w rōḳḏin w əmʕannyin, w hinn ōzin ōṯyin, sallīḳin naḥḥīčin m-ḏayrwōṯa l-sōḥṯa, m-sōḥṯa l-ḏayrwōṯa. (59) zelle žaməʕṯa yīb ṯōle ġayra. (60) misḳillin xann l-ḥetta šaʕṯa eṯlaṯ b-lēlya, mballšin yarəḥlun ommṯa. (61) ʕṣofra ṣbōḥəl arpaʕčaʕṣar b-yarḥa, yīb xull ġarība zallun, nōḥčin šappō m-rayšil šenna, šarḳōyṯa w ġarbōyṯa w hinn ʕamʕannyin. (62) milčaḳyin sawa w nōḥčin ʕa blōta bə-ʕrōḓča sawa, w əzlillun mafṭrin. (63) baʕdēn zlillun yimšun ḥetta yṣallun, liɁanno nōḥčin m-šenna xullun šuḥḥōra w kkūmin m-taxənṯil kawšūk. (64) šaʕṯa eṭšaʕ yīb iṯḳen waḳčlə ṣlōṯa, mballšin ommṯa ysaləḥbun m-bēl naḥḥiyōṯa ʕa klēsya ḥetta yṣallun. (65) ōṯ išnō, ṯēle batərka mṣall b-anna ʕēḏa, ōṯ išnō ṯēle muṭrōna. (66) bess yḥasslun mnə-ṣlōṯa mižčamʕin šappō ḳommlə klēsya ḥetta ynuḥčun bə-ʕrōḓča, w mballšin bə-ščūyəl ʕaraḳ w ʕunnū. (67) maffḳill əṣlība ti klēsya w ṭaʕnille ḳommlə ʕrōḓča w ṭōʕnin arpʕa ḥamša ʕalam. (68) misḳillin waḳḳīfin, ḥetta yinfuḳ batərka aw muṭrōna w ḳašīša, yišwullun rayōṯa. (69) w nōfḳin mwaḳḳfin ʕimmayy ḳommlə klēsya, ḥetta yḥasslun m-rayōṯa l-marōyən naḥḥīṯa ti ḳommlə klēsya, w nōḥčin ʕa bisčanō. (70) w hinn naḥḥīčin, xunn naḥḥīṯəl mōṭyin lēla mišwillun rayōṯa, w xull payṯa ti mišwille rōyṯa mappēlon ḳiršō. (71) hanna tōfaʕ emʕa warḳan, ḥrēna ḥammeš emʕa warḳan, ḥrēna ḥiməš, uxxl‿aḥḥaḏ ʕa hwōyəl mil maḳtar yitfuʕ. (72) w ōṯ minnayhun mappyillun ʕaraḳ, ḳannīnča, ṯarč. (73) misḳillin naḥḥīčin bə-ʕrōḓča, ḥetta yimṭun ʕa bisčanō, sōḥṯlə blōta, w mačimmin allīxin l-awwalčlə blōta. (74) baʕdēn mražīʕin ʕa sōḥṯa w sōlḳin ʕa mar sarkes. (75) misḳillin allīxin w ʕamʕannyin w mišwin rayōṯa, ḥetta yimṭun l-ʕayna. (76) bess yimṭun l-ʕayna mḥawwlin ʕa naḥḥīṯəl maʕrba. (77) mōrḳin b-leppa w nōfḳin mḳabalčil mašnaḳṯa, mičbaḳḳyin sallīḳin b-ḏaḥaḳōna ḥetta yimṭun l-mar sarkes. (78) elʕel ʕōllin ʕa sōḥṯa ti ḏayra, w ḳaʕyillun tōpkin w əmʕannyin, l-ḥetta šaʕṯa arpaʕ bōṯar alūla. (79) nōfḳin m-ḏayril mar sarkes w nōḥčin b-ḏaḥaḳōnəl manḥa bə-ʕrōḓča. (80) bess yimṭun l-awwalčil ḏaḥaḳōna ti manḥa, sōlḳin ʕa berkṯa w taḳḳill naḳusō. (81) baʕdēn sōlḳin bə-ʕrōḓča, l-ḥetta yimṭun l-sōḥṯa ḳommlə klēsya ti mar yuḥanna b-berəkṯa. (82) tōpkin, mičbaḳḳyin mett šaʕṯa ʕamtōpkin, baʕdēn nōḥčin m-berəkṯa bə-ʕrōḓča w hinn allīxin ʕa bisčanō. (83) bess yimṭun l-sōḥṯil bisčanō, tōpkin ḳalles w baʕdēn ʕōllin ʕa klēsya ti mar žuryes. (84) mičbaḳḳyin p-sōḥṯil mar žuryes ʕamtōpkin l-ḥetta šaʕṯa ṯarč eṯlaṯ b-lēlya. (85) baʕdēn uxxul mōn zelle ʕ payṯe. (86) ṯēn yōma ʕrōba xett mižčamʕin p-sōḥṯil mar žuryes, mišwin ḳalles tabəkṯa w mʕannyin ḳalles, w baʕdēn uxxul mōn zelle ʕ payṯe w ḥassel ʕēḏa.