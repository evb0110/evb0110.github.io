(1) bess yaḳreb ʕomrl‿aḥḥaḏ yḥassel, yīb ču ḥayle másalan aw manīṯa bayyīna aʕle másalan batte yīmuṯ, mižčamʕin kuḥkulle. (2) mamrille amār: <ar> “lā ilāha illa‿ḷḷāh” </ar> iḳḏum ma yīmuṯ. (3) mōmar lōb másalan <ar> muɁmen </ar> maẓbuṭ mōmar: <ar> “lā ilāha illa‿ḷḷāh, lā ilāha illa‿ḷḷāh” </ar>, la bēlma činfuḳ hōr rūḥa. (4) bess činfuḳ hōr rūḥa ṯyillun, matirille ʕa ḳebəlṯa w mṭamməṣlille ʕaynōye, w mṭamməṣlille másalan... (5) xett ṭabəḳlille ṯemme w matirille mḳabalčil ḳebəlṯa w ḳaʕyillun kuḥkulle. (6) maḏəkrill aḷō, mōmrin: <ar> “lā ilāha illa‿ḷḷāh” </ar>, w ḳaryill <ar> fātḥa </ar> maʕ <ar> rōḥo </ar>. (7) xann lōb imeṯ másalan b-lēlya ṯyillun ʕṣofra nōṭrin. (8) yā maspille másalan bōṯar ṣlōṯlə ʕṣo-- bōṯar ṣlōṯl‿alūla yā maffille l-iḳḏum. (9) awwal mett ṯyillun, iḳḏum ma yuspunne ʕa žēmeʕ, mašiġille. (10) bess yašiġunne, yīb ḥaḓḓirlille kafne xett. (11) mašiġille šyūġa bax čīmar ex ti ʕamwaḓḓ hū w ṭabb. (12) mabətyin másalan misčanəž, baʕdēn mašēḏ ḏwōṯe eṯlaṯ urəḥ. (13) baʕdēn mišwlille ṯemme w mašiġlille ffōye w ṯyillun ʕal‿īḏe yummen w baʕdēn ṯyillun ʕal‿īḏa ʕisren. (14) baʕdēn ṯyillun ʕa reġra ti yummen xett w baʕdēn ʕa reġra ti ʕisren. (15) w mō ōṯ mōya mōṣṭin amṣiṭlille talḳille aʕle xann, ḥetta mṭahhrille ʕa maẓbuṭ. (16) mnaḓḓiflille žesme w mayṯyin mišwille rīḥṯa ṭōba w kilōnya. (17) mayṯyin rīḥṯa ṭōba w kilōnya w mišwin... w mayṯyill lanna kafna yīb faṣṣilille mnə-ḳmōša ḥuwwar xett hanna ḳmōša. (18) hanna ḳmōša ḥuwwar mfaṣṣlille <ar> min dūn </ar> ḥuyyōṭa bə-mḥaṭṭa bnōb. (19) baʕdēn mkaffnille b-anna kafna, yīb ūla hanna kafna xṣūṣay r-rayše ḏokkṯa w r-riġrōye wazərṯa. (20) ḳatərlille rayše w ḳatərlille riġrōye w ḳatərlille m-ḥaṣṣil ġawwe xett, p-ḥaṣṣiṣ ṣorrṯe. (21) bōṯar mil mḥasslin yīb əžčmīʕin, maffḳille, ṭōʕnin mɁažīrin bē m-payṯa w zlillun bē tuġray anik? — ʕa žēmeʕ. (22) lōb ḳarreb waḳča másalan lə-ṣlōṯa ti alūla, nōṭrin l-bōṯar ṣlōṯl‿alūla, w lōb m-šaʕṯa eʕṣar, eṭšaʕ másalan aspille iḳḏum. (23) ḳaʕyillun b-žēmeʕ, mṣallyin aʕle ṣlōṯa, ṣlōṯlə žnōzča. (24) ṣlōṯlə žnōzča mišwille arpaʕ čikbiryan. (25) čikberča <ar> ūla </ar> ḳaryill <ar> fātḥa </ar>, čikberča ḥrīṯa <ar> ṣalawāt l-ibrahimiyye </ar>, čikberča ti ṯēleṯ ṭōlpille [sic] (=ṭalpille) másalan, aḷō yiġforle w yarəḥmenne. (26) čikberča ti rēbeʕ mōmrin: “aḷō lā yḥarrmennaḥ m-Ɂažre w aḷō yiġforlaḥ lēḥ w lēle.” (27) nōfḳin m-žēmeʕ baʕdēn w zlillun. (28) mōṭyin ʕal-ann... awwal ma mabətyin, ṯyillun másalan šayxa ḳaʕēle ḳommlə žnōzča w kmōlča allīxin. (29) mōmrin hinn w allīxin b-ōž žnōzča: <ar> “lā ilāha illa‿ḷḷāh, muḥammadan‿rasūl‿aḷḷāh, ṣalla‿ḷḷāhu ʕalayhi wa sallam.” </ar> (30) xann xulle mett w‿allīxin b-anna tarba mōmrin xann. (31) mkarririlla w mrappʕilla w mxammsilla etta yimṭun l-ōž žappōnča. (32) bess yimṭun l-žappōnča l-ellel, ḥarīma yīb awwal mett ayban b-žēmeʕ, ḥarīma ču zlallen roḥəl ġabərnō, mražīʕan nōṭran l-bēlma ġabərnō másalan mōṭyin ʕa maḳbarča. (33) bess yimṭun l-ellel, yīb fṯiḥill lanna... ʕammirill lanna ḳabra. (34) ḥfirille awwal mett, ḥfirille erraʕ mn-arʕa, iwəṭ erraʕ mn-arʕa bax čīmar mett mečra. (35) mayṯyin yā ma-- mett mʕammrille p-xifō, mett mʕammrille bə-blōk, w mišwille xussō másalan mn-elʕel, xett ōṯ menne p-xēfa, ōṯ menne ṣappille baṭōn w ḥatīta, w mḥaḓḓərlille hanna mett. (36) ṯyillun baʕdēn, lōb ḥormṯa másalan, maḥḥčilla w mišwin šaršfa ḥetta lā bareš yiḥmenna mn-elʕel. (37) lōb ġabrōna, yaʕni urḥō mišwiš šaršfa, urḥō ču mišwille. (38) nōḥeč iṯər l-erraʕ w mnawilill lanna mīṯa m-ti aybin elʕel; mnawilille w maḥḥčille l-erraʕ. (39) erraʕ fakklille hanna... hann ḳutarō, fakklille hann ḳutarō ti mawžūtin maʕ rayše w maʕ riġrōye w maʕ xulle mett yaʕni ti iḳter bē, w mwažžhill ffōye mḳabalčil ḳebəlṯa, w nōfḳin hann iṯər ti elġol. (40) zlillun baʕdēn, mayṯyin mōya, mṭarryill lanna ṭīna w lanna ʕafra ti mawžut, mṭarryille ʕa maẓbuṭ, w ṯyillun mišwill xussō ḏukkil ʕappirill lanna mīṯa. (41) mišwill xussō ti xēfa ti rabb, w mišwill lanna ṭīna ḥetta lā yharhar ʕafra naʕʕem l-elġol. (42) bōṯar min mḥasslin rōttin ʕafra naššef xann etta yxassull lanna... lanna mīṯa. (43) bess yḥasslun mn-anna mett, ḳaʕēle másalan šayxa baʕdēn, mišw duʕa lēle, w ṭaleble aḷō yiġforle w yažəʕlell maɁwōye másalan <ar> žanne </ar> w lā yʕaḏḏbenne b-axerče. (44) xann mett etta bax čīmar ḳaʕyillun mett yaʕni felkiš šaʕṯa. (45) bōṯar felkiš šaʕṯa ṯyillun, ḥōmyin iṯrə ḥḥōḏ, ṭaʕninn naʕša ti sibill mīṯa bē w əssantūḳa, w farəšṯa xett, mišwillun misti hanna naʕša w mayṯyillun. (46) w ṯyillun marōyəl mett, ḳarribōye, bnōyəḏ ḏaḏōye másalan, bnōyəl ḥalōye, ti maḳərbille m-ʕaylṯa, ṣōffin ʕemmil ġappōna, w hann ti mawžūtin, hann ti mawžūtin ṯyillun šōḳlin p-xōṭra. (47) šōḳlin p-xōṭra bax čīmar xann etta yḥasslun. (48) baʕdēn ṯyillun marōyəl mett ʕa payṯa, misčaḳəblill lōḏ‿ommṯa. (49) hinnun ti bess yīmuṯ ġappayy mīṯa, yīb nxisille másalan b-anna imōma, nxisille ḥaḓḓirille xarōfa, iṯər, ṯlōṯa, mišwin xōla. (50) mišwin xōla etta yaṭəʕmull‿ommṯa ti ōṯyin másalan m-ġorpṯa, m-ḏemseḳ, m-ġayriḏ ḏokkṯa. (51) taʕyillun, mišwin xōla w maṭəʕmillun raḥəmṯa maʕ rūḥe. (52) raḥəmṯa maʕ rūḥe xann etta yḥasslun ommṯa, w mišwin xett ḳahwe marrīra mašḳyin. (53) mašḳyin ḳahwe marrīra hinn w naffīḳin hōḏ‿ommṯa. (54) mḓayyfillun aḥḥaḏ aḥḥaḏ w mōmrin bess ynufḳun másalan: “ʕomra lēlxon, aḷō yarəḥmell flanō, yažəʕlell maɁwōye <ar> žanne </ar>.” (55) xann etta yḥasslun hōḏ‿ommṯa. (56) maḓillin bax čīmar baʕdēn ḳarribōye ḳaʕyin b-anna payṯa. (57) ḳarribōye ḳaʕyin b-anna payṯa, mayṯyin ḳurɁān w ḳaryill lanna ḳurɁān mn-awwalče l-axerče. (58) mižčamʕin másalan mett ʕaṣra, ḥammeščaʕṣar ḥḥōḏ, mičʕawīnin aʕle, ʕal-anna ḳurɁān, liɁanno ḳurɁān batte baḥar etta yḥassel. (59) ē, mižčamʕin, ṯaḳḳen hū ṯlēṯ žizəɁ ḳurɁān, l-uxxl‿aḥḥaḏ ḳarēle másalan iṯər žizəɁ, xanni etta yḥassel. (60) bōṯar min mḥasle-- mḥassel hanna ḳurɁān mawəhbille. (61) mawəhbille: <ar> “ila rōḥ lə-flān w ʕala hāzihi n-niyya l-fātḥa” </ar>, ḳaryill fēčḥa maʕ rūḥe w ḳaʕyillun baʕdēn misčaḳəblill‿ommṯa. (62) xann bax čīmar uppe ʕaṣra yūm mēzya w mēṯya. (63) ommṯa ṯyillun, mašḳyillun šāy, mašḳyillun ḳahwe maʕ rūḥe w misčaḳəblill lōḏ‿ommṯa. (64) baʕdēn, bax čīmar bōṯar ṯlōṯa yūm bess, bōṯar — anaḥ yaʕni ḳaṭʕinnaḥ ḳalles - bōṯar ṯlōṯa yūm ḳaryille xett xačmiṯ ṯlōṯa, mišwille xačmiṯ ṯlōṯa. (65) mʕawītin xett ḳaryill ḳurɁān orḥa ḥrīṯa, w mišwin xōla yōməl xačmiṯ ṯlōṯa. (66) maṭəʕmill xull‿ommṯa ti aybin, ti ʕamḳōryin másalan w ti ʕammaḥəḓrin. (67) maʕzmillun ʕzīmča rasmōy m-payṯyōṯun, maʕzmillun muxrōmča yaḥəḓrun, másalan yaḥəšmun aw yaḳərṭun maʕ rūḥlə flanō, w ti ʕamḳōryin haṯinn baləḥḏinn yīb ʕamḳōryin. (68) baʕdēn, bōṯar min mḥasslin, bōṯar min mḥasslin másalan mawəhbille r-rūḥe. (69) mawəhbill lanna ḳurɁān ti ḳarriyille, mōmrin másalan: “awhiblaḥəl lanna ti ḳirlaḥle r-rūḥlə flanō, aḷō yarəḥmenne w yažəʕlell maɁwōye <ar> ž-žanne </ar>, w aḷō yiġforle.” (70) baʕdēn xann ḳaʕyillun l-uxxul yōma hōḏ omm-- hann‿ommṯa, ḳarribōye w ġayrayy mičráttitin ʕa payṯa, zlillun liʕlayy. (71) zlillun, w ṯyillun, maḓillin zlillun w ṯyillun ʕaṣra w ḥammeščaʕṣar w ʕisər yūm xett. (72) baʕdēn, bōṯar mil mḥasslin, bax čīmar nōṭrin, mišwille baʕdēn xačmil irpiʕ. (73) bōṯar irpiʕ yūm mʕawītin xett, matəʕyill lōḏ‿ommṯa maʕzmillun w mayṯyillun ʕal-anna payṯa. (74) xett mišwin xōla w ḳaryill lanna ḳurɁān xett mn-awwalče l-axerče hōṯe yōma. (75) ḳaryill ḳurɁān w mawəhbille xett r-rūḥe. (76) baʕdēn, bōṯar min mḥassel xōla w — mō hanna — ġayre, mafillin hōḏ‿ommṯa, w luxxl‿aḥḥaḏ zelle ʕa payṯa bax čīmar. (77) maḓillin marōyəl mett b-anna payṯa.