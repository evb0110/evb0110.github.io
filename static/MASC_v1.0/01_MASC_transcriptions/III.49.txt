(1) bə-blōta ʕōṯṯa hōxa, ḏukkil aḥḥaḏ batte yixṭub yaʕni w iḥəm bisnīṯa aʕžbačče w aḥək hū w hī, mšattarət tiḏōye ḥetta yaḥkulle. (2) zlillun tiḏōye laʕ tiḏōyəl bisnīṯa, ṭōlpin minnayy, mamrillun inno: “ebraḥ batte berčxon w baḥ ničšarraf ġappayxun. (3) kōn appullun, ṯōḳen hanna šappa zelle w ṯēle laʕ ḥḏučča. (4) ana xaṭbiṯ eṭšaʕ išən, očimmiṯ nzill w nṯīl eṭšaʕ išən, mnə-šəl šičč l-šičč w eṭšaʕ. (5) šičč w eṭšaʕ kallilinnaḥ l-ḥamdulillāh. (6) b-ōḏ meṯṯa aḥḥaḏ ṯōḳen aseblə ḥḏučča yaʕni ġarḓō, šaġəlṯil noḳla ex bizrō, exət ḥalyūṯa šaġlōṯa. (7) iḳḏum mnə-klīla b-yōma aḥḥaḏ maʕzeməl marōylə blōte ti baʕēlon. (8) bə-blōta ʕōṯṯa hōxa maʕzmin mšattrin iṯər šaxəṣ, maʕzmin bə-blōta, w kōn batte yaʕzem aḥḥaḏ barnaš bə-mḏīnča, mšattarlun kartō, xett mšattar šaxṣa, asebəl lann kartō. (9) ṯyillun ommṯa awwal lēlya, yaʕni lēlyil ḥenna. (10) maʕzem aḥḥaḏ, bess yaʕzmell marōylə blōte maʕzem xett aḥḥaḏ muxrōmča yʕann. (11) ṯyillun ʕrōba l-anna payṯa mižčamʕin w ḳaʕyillun mʕannyin. (12) ti mʕann mʕann w ti rōḳeḏ, xann mačimmin l-mett šaʕṯa ṯarčʕasər b-lēlya. (13) ṯarčʕasər b-lēlya ḳōymin mayṯyill ḥenna, hann šappō. (14) uxxull‿aḥḥaḏ ṭōʕen ṣaḥnil ḥenna, w yīb aʕle šamʕa. (15) xull‿aḥḥaḏ ṭōʕen ṣaḥna batte yʕann ʕunīṯa, xann ʕōṯṯa yaʕən. (16) ti ču mʕann, batte aḥḥaḏ yʕann b-ḏokkṯe yaʕni, yfukkenne mōmrin. (17) mišwill lann ṣaḥnō, mayṯyill ḥḏūṯa iḳḏum mn-alkul, mayṯēl xonṣre, mnaḳḳṭille aʕle šamʕa. (18) bōṯar mil mnaḳḳṭin šamʕa, mišwille ḥenna p-ḥaṣṣil menna, mayṯyin baʕdēn šašōyṯa w lafflille īḏe. (19) bōṯar mil mḥann ḥḏūṯa, mḥannyin ti mawžūtin. (20) ti bōʕ yḥann mḥann, w ti ču bōʕ yḥann, yīb ʕamfarraġ w minəpṣaṭ w mʕann. (21) yīb ommṯa ʕamšōṯya ʕaraḳ w yaʕni mašrubō ti mawžūtin bə-blōta, yā ʕaraḳ yā ḥamra, hann akṯar mett. (22) atar m-ḏukkil mḥann ʕrōba mōčem ḳtīrl‿īḏe lə-ʕṣofra. (23) ʕṣofra fakekl‿īḏe, yīb hōḏ ḥenna ʕallīma ʕal‿īḏe. (24) ṯēn yōma xett maʕzmin muxrōmča lə-klīla. (25) xett mʕawītin ṯyillun ti waybin ʕzīmin iḳḏum b-yōma, xann mʕannyin mnə-ʕṣofra l-bōṯar alūla. (26) bōṯar alūla maʕzmill ḥallōḳa, yā l-abu sirḥān yā l-alṭun rayḥan. (27) ḳaʕēle ḥḏūṯa ʕa korsa b-mistīḏa aw ʕa kanabōyṯa, kōn ġappe kanabōyṯa, w ṯēle, ḳaʕyillun mʕannyille, w ḥallōḳa ḳaʕēle ḳaṣṣlēle ṣaʕre. (28) bōṯar mil ḳaṣṣlēle ṣaʕre yīb batəlṯe žōhza, mšallḥille ḳomml‿ōḏ ommṯa, mōče p-ṭōḳəl kilōt, w mxassyille batəlṯa. (29) bōṯar mil mxasslille batəlṯa xett ḳaʕyillun mʕannyille, mačimmin xann mʕannyin lə-ʕrōba. (30) ʕrōba mšattar ṯarč eṯlaṯ zalman mn-uḳbalče ḥḏūṯa muxrōmča yizlullun yṭulplulle ḥḏučča, muxrōmča lə-klīla. (31) zlillun hann zalmōṯa ṭalpill lōḥ ḥḏučča mn-ōbu kōn ūla ōbu, kōn čūla ōbu m-ḥunōya. (32) yīb xett ġapplə ḥḏučča ōṯ ḥafəlṯa, ʕunnō w reḳḏa w nefšil ḥenna xett iḳḏum b-yōma. (33) w mʕayynin waḳča čiḳrīban, nōfeḳ ḥḏūṯa bə-ʕrōḓča m-payṯe ʕa sōḥṯlə blōta, w ḥḏučča nōḥča xett m-payṯun, yīb ōbu aw ḥōna lḳīṭla b-īḏa. (34) mōṭyin l-sōḥəṯlə blōta, ṯēle ḥḏūṯa msallem ʕa ḏōḏe aw ʕ ḥōna, ti mawžut ʕemma yaʕni yīb lḳīṭla b-īḏe. (35) msalləmlēle hī, w sōlḳin sawa m-sōḥṯa ʕa klēsya. (36) sōlḳin bə-ʕrōḓča ṭabʕan, exmil mō ušme... mižčamʕan ṯarč ʕrōḓyan ʕemmil baʕḓinn, ti ḥḏūṯa w ti ḥḏučča, w sōlḳin ʕa klēsya. (37) mōṭyin ṯ-ṯarʕlə klēsya, yīb fṯīḥa, ʕōbrin, yīb klēsya mzayyna w uppa wartō w šriṭyōṯa mett summōḳan mett zrōḳan. (38) ʕōbrin l-elġol, bess yiʕbar ḥḏūṯa, fakekəllə šrīṭča mōčem ḳaṭṭaʕ [sic] (=ḳaṭṭeʕ) l-ḳommil haykla. (39) mawḳef hū w ḥḏučče ḳommil haykla w šbīne... w šbīna w šbičča, aw ḥōne aw aḥḥaḏ mnə-rfiḳōye, w ḥḏučča xett xann, yā ḥōṯa yā barš m-ḳarribyōṯa. (40) ḏukkil mawḳfin elġol ḳommil haykla mballeš ḳašīša bə-ṣlōṯa, ṣlōṯlə klīla. (41) mišwlēlon ʕa rayšayy čažō ti klīla w mšaʕʕell bisnī-- w maḳeməl xōčma m-īḏəš šappa, mišwēle b-īḏlə ḥḏučče w maḳemle mn-īḏlə ḥḏučče, mišwēle b-īḏlə ḥḏūṯa. (42) w mšaʕʕelle iḳḏum miy yballeš yaʕni b-mō ušme... inno: “čbaʕēl flanōyṯa čīb eččṯa lēx?” (43) ṭabʕan mamelle: “ē”, mamelle “mō nōṯ nišw lakōn?” (44) mšaʕʕella lēla xett, mžawibōle, nefšis suɁōla, kōn žerʕa ḳalles, kōn ču žerʕa hazzōle b-rayša. (45) ḏukkil mamrillun xann, yaʕni mballeš p-ḥafəlṯəllə klīla. (46) bōṯar klīla ḳaʕyillun mintōrin xett ṯarč eṯlaṯ tawran elġol ḳommil haykla, w yīb šbīna w šbičča ʕimmayy. (47) ōṯ ommṯa mn-ann ti raḥmill ṭṭuffōla, yīb lḳīṭin b-īḏun tappusō, ḳaʕyillun naġzill əḥḏūṯa w lə-ḥḏučča. (48) kōn mett naġəzṯa ḳawya ḳalles, zōʕeḳ bōn ḥḏūṯa čiḳrīban inno: “buhčōn atar, ʕayba! orḥa mʕayy.” (49) kōn xull‿orḥa xutt tawərṯa battayy ynuġzunne šaġəlṯa rrīxa hōḏ. (50) bōṯar ma nimḥasslin mnə-klīla mn-elʕel, mḥassel ḳašīša yaʕni, nōfḳin mnə-klēsya. (51) nōḥčin bə-ʕrōčča xett exmil balleš mnə-klēsya s-sōḥṯa. (52) p-sōḥṯlə blōta kōn battayy yizlullun l-elbar yaʕni, l-elbar yaʕni <ar> šahr əl-ʕasal </ar> ʕa ḏemseḳ, ʕa bayruč, ʕa oroppa lina mil īṯ, yīb mákana nṭirōlun, rōxpin bā. (53) mwattʕill ti mawžūtin, l-ḳarribayy yaʕni, w mačimmin allīxin. (54) w kōn batte yišwun maščūṯa bə-blōtun, ṯyillun ʕa payṯa, yīb ommṯa xett nṭirōlun p-payṯa. (55) nōxsin xarufō w mišwin xōla, mišwin faṣūlye w ruzya w dafīn, besra ʕemmil ruzya yaʕni, w mišwin mašrōba xett, w mžattitill ḥafəlṯa. (56) mačimmin šečča šobʕa yūm xann, xull yōma mišwin ḥafəlṯa. (57) yīb inčah-- bōṯar šečča šobʕa yūm yīb inčahyaṯ ḥafəlṯil maščūṯa, w xull mōn zelle laʕ marōye. (58) hōḏ ʕōṯṯa xann bə-blōtaḥ.