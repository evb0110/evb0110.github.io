(1) anaḥ hōxa bə-blōta ka ṭōyfṯa ṣarḳōy nmiḥčaflin p-ṣawmir rámaḓan. (2) yōməl ʕisər w ṭešʕa p-šaʕban, aw yōməṯ ṯlēṯ, nihōyṯil yarḥil šaʕban tōxel yarḥir rámaḓan. (3) mkappar šayxa ʕa maḏenča w mapp xebra, inno imōḏ ōṯ bil-lēlya ṣawma. (4) ḳōymin mžahhzill ḥalayhun w mišwin xōla w ḳōymin ʕa sḥūra, nimsaḥḥrin w nmanwyin ʕa ṣawma. (5) bōṯar min nimsaḥḥrin, nḳōymin nimṣallyin ʕṣofra, w nmanwyin ʕa ṣawma l-ḥetta afaš ṯṯēla [sic] yṯēle waḳčil alūla. (6) waḳčil alūla xett nḳōymin ʕa ṣlōṯa, uxxul waḳča b-waḳče, w əl-ʕaṣər xett nimṣallyin l-ḥatti ʕrēbəš šimša. (7) iḳḏum mnə-ʕrēbəš šimša xette ti ḳōr faṯaḥəl ḳurɁān w ḳaʕēle ḳōr ḳalles m-ḳurɁān, w ti čū ḳōr ḳaʕēle mwaḥḥetəl aḷō w msappaḥl‿aḷō, w nōṭar ḥetta yɁaḏḏen ʕrōba. (8) min iməḥ matəfʕa aw aḏḏen šayxa ʕa maḏenča nmišwill fṭūra b-arʕa w nmintōrin nmafəṭrin. (9) bōṯar fṭūra ḳōymin, uxxul mōn zelle ʕa žēmeʕ aw ʕa payṯe. (10) ti čūle mrūṯa yzelle yṣall b-žēmeʕ mṣall p-payṯe. (11) xann l-ḥetta yinčhi yarḥir rámaḓan. (12) l-ʕisər w šobʕa b-rámaḓan mišwin sčuḏkōra <ar> b-lēltil ḳadr </ar>. (13) mišwin ipčihōža w mižčamʕin šayxō b-žēmeʕ w mišwin sčuḏkōra w mhalilin w mkapprin w ḳōryin nšityōṯa l-ḥatti lēlyil ʕēḏa. (14) lēlyil ʕēḏa ṯēle ʕisər w ṭešʕa b-rámaḓan aw ṯlēṯ b-rámaḓan ʕa hwōyəl hellṯa. (15) iḏa ṣahra kōmel ṣōymin ṯlēṯ yūm, w iḏa ṣahra baṣṣer yōma, ṯōḳen ṣawmaḥ ʕisər w ṭešʕa yūm w yōməṯ ṯlēṯ ʕēḏa. (16) ḳōymin ommṯa bakkar, nōḥčin ʕa žēmeʕ ʕamṣallyin w zlillun ʕa žappōnča. (17) ẓayrill miṯayhun w mʕayiḏill baʕḓinnun, w ṯyillun bōṯar miṯ ṯyillun maʕ žappōnča w mintōrin afaš ʕa ḳarribayhun w ʕa stiḳayhun w ʕa šbabayhun. (18) mʕayiḏill baʕḓinnun w baʕdēn ṯyillun ʕa payṯun, w ti īle ḳarribō b-ġorpṯa aw bnō aw ḥunō, ṯyillun xette mʕayīḏin hinn w tiḏayhun w ẓayrill baʕḓinnun w mipčahžin b-ʕēḏa. (19) mišwin meḥli w mišwin xōla w mišwin kuppō w nōxsin w mbaššlin w mičraḥḥmin maʕ miṯayhun w miḥčaflin b-yumōyəl ʕēḏa.