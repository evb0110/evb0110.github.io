(1) anaḥ ʕatōṯa ġappaynaḥ bə-blōta maʕlūla, aḥḥaḏ šappa zkōn irḥam [sic] (=irḥem) eḥḏa, aw ibəʕ yxuṭbenna, ḥamēla, zelle mšatterəl [sic] (=mšattarəl) emme čaḥkēle bā. (2) ē, ṭabʕan maḥəkyōle bā w mwafīḳin <ar> əṭ-ṭarafēn </ar>. (3) bōṯar meṯṯa mḥáttitin yōma, ynuḥčun yxuṯpull xṯōba, hanna b-nespṯa ṣ-ṣarḳōy. (4) xaṯpillə xṯōba, miččafḳin ʕa yōma battun atar yišwun maščūṯa, másalan: “anaḥ ʕaṣra b-yarḥa baḥ nišw maščūṯa.” (5) “ē, čbōʕin nišw ḥenna?” (6) “exmič čbōʕin”, mōmrin bē ḥḏučča. (7) anaḥ nmiččafḳin ʕa yōma, nmišwin ḥenna w nmaʕzmill lōḏ‿ommṯa xulla sawa. (8) ḥḏučča maʕzmōl ahlōyṯa w əl-ḳarribōya w əḥḏūṯa maʕzemlə blōta xulla. (9) mižčamʕin hōḏ‿ommṯa xulla sawa, mišw aḥəšmūṯa l-ōḏ‿ommṯa w mašḳēlon ḳahwe w tōḳḳin w rōḳḏin w əmʕannyin l-uḳbalčiš šaʕṯa eʕṣar eḥḏaʕasər b-lēlya, ḳōymin yḥannull ḥḏūṯa. (10) ʕōbrin šobʕa ṯmōnya šapp, uxxl‿aḥḥaḏ ṭōʕen b-īḏe ṣaḥəl ḥenna, w ʕōbar šōʕra ḳummayy w uxxl‿aḥḥaḏ ṭōʕen ṣaḥəl ḥenna b-īḏe batte yʕann payṯil ʕatāba, aw batte yišw ḳsīta, aw batte yʕann mett ʕunīṯa. (11) w mižčamʕin xullun sawa miḥčaflin, šaʕṯa, šaʕṯa w felke, ṯarč šōʕ, ʕa hwōyəl mil battayy, ḥetta yḥann ḥḏūṯa. (12) yḥannēllə spaʕṯe aw mḥannēl kaffe bess, yā xonṣra aw kaffa, w yḥannun xutt ti mawžūtin battun yḥannun. (13) ti bōʕ yḥann, yḥann. (14) ē ṭabʕan ḥḏūṯa īle šbīna, ḏōmex hanna ḥḏūṯa. (15) hōḏ‿ommṯa zlōla ʕa payṯyōṯa w hanna ḥḏūṯa ḏōmex. (16) ḳōye ʕṣofra, šbīne ḏōmex ḳūre. (17) ču mɁammen yṭaššrenne balḥōḏe, liɁann zōyaʕ yṯēle mett aḥḥaḏ mnə-rfiḳōye mn-elbar yfukklēle ḥenna. (18) w hōḏ ḥenna mamnuʕ barš yfukkenna ġēr šbīna, w əzkōn ṯōle aḥḥaḏ ġayrlə šbīna fakka, moḳīmin [sic] (=maḳīmin) aʕle frīsča, inno: “hačč ču čōb <ar> xarž </ar> l-ōš šaġəlṯa.” (19) fakklēle ḥenna, ṯyillun hōḏ‿ommṯa mbarixille. (20) mšattar hū zalmōṯa m-ġappe, mʕowītin ṯēn yōma maʕzmin ʕa maščūṯa, lēlyit taxəlṯa. (21) maʕzem šaʕrō w maʕzemlə blōta xulla sawa w maʕzem ṭōbaʕ kartō w mwazzeʕlon w ṯyillun hōḏ ommṯa tōḳḳin w mʕannyin w minbaṣṭin. (22) ʕemmlə ʕrōba, ē, iḳḏum mil... ʕrēbəš šimša yaʕni, ʕemmlə ʕrōba, mayṯyill ḥḏūṯa, samtille w mʕannyille w mšaləḥlille waʕyōṯe w mxasslille ṭaḳma kuḥlay, ṭaḳmlə ḥ-- taxəlṯa. (23) ṭaḳma w əgrāfe ṭabʕan kuḥlay aw ḥuwwar ḥasab exmil bōʕ, w ḳaʕēle ʕa korsa, hanna lōfaš mišw mett, iṯḳen ḥḏūṯa. (24) mišwill lōɁ Ɂaḥəšmūṯa, hōḏ‿ommṯa xulla sawa maḥəšma, m-bōṯar hōɁ Ɂaḥəšmūṯa mintōrin tōḳḳin ḳalles. (25) ṯēle ōblə ḥḏūṯa mamellon: “ʕal‿ezənxon yā šappō, zkōn čbōʕin battaḥ nzēḥ nayṯell ḥḏučča. mō čōmrin?” (26) “exmič čbōʕ”, mamrille, ḳōymin hōḏ‿ommṯa xulla sawa. (27) ṭabʕan ōṯ šōʕra, mallxin ġabərnō ḳomma bə-ʕrōḓča, w šōʕra ʕamʕann w šappō maḥərfin roḥle. (28) w ḥarīma roḥəl zalmōṯa ʕamtōḳḳan w rōḳḏan w mʕannyan w mẓaləġṭan w ḳomma šappō ʕamẓaləġṭin w hann ʕaraḓyōṯa allīxan roḥəl baʕḓinn, w uxxil mil mōṭyin l-payṯa, rōššin ʕlayy mlabbas w rīḥṯa ṭōba w ruzya w əmẓaləġṭin. (29) xann la-ḥetta yimṭun l-ġappillə ḥḏučča. (30) mil imṭ əl-ġapplə ḥḏučča, nōfḳin marōylə ḥḏučča xett mẓaləġṭin w minčḳillun b-ahla w sahla, xann la-ḥetta yʕubrun l-elġol. (31) misčaḳəblillun p-payṯa w uxxl‿aḥḥaḏ maḳʕyille ʕa korsa w misčaḳəblille b-ahla w sahla. (32) ṯēle yā ōblə ḥḏučča aw ḏōḏa, yašəḳ ḳahwe. (33) ē, marōylə ḥḏūṯa rōfḓin yiščun ḳahwe. (34) mamellon: “yā ġmōʕča, ščōn ḳahwe! čuppa mett hōḏ.” (35) mamrille: “laɁ, anaḥ nōṯyin leʕlax p-ṭalpa. lapplēḥ ṭalpaḥ w tōr nšaṯyill ḳahwe.” (36) anaḥ ʕōṯṯa ġappaynaḥ, ti ōz yayṯ ḥḏučča ču šōṯ ḳahwe, ġēr m-bōṯar mil yapplulle ḥḏučča. (37) mamellon: “ahla w sahla! ṭalpil čōṯyin bē, čizlillxun čimražīʕin bē!” (38) hōxa atar: “tuḳḳōn yā šappō!” (39) mašḳēlon ḳahwe w tōḳḳin hann šappō w rōḳḏin, w hanna šōʕra w hann ti mʕannyin ʕatāba mḥayyill ōblə ḥḏučča w mḥayyill ġabərnōylə ḥḏučča w əl-ḳarribōya w mmažžtin bā. (40) ṯēle atar mičḳattam aḥḥaḏ rabb əb-ʕomra m-rabəʕlə ḥḏūṯa laʕ l‿ōblə ḥḏučča ḳommit ti ḥōḓrin w mamelle: “m-bōṯar eznax, anaḥ nōṯyin leʕlax ničšarraf, w īḥ ġappax amōnča, čmasmaḥlaḥ bā? (41) ṯiḳnaṯ šaʕṯa ṯarčʕasər b-lēlya, tawbaynaḥ niməṭ ʕa payṯaḥ. (42) xett anaḥ ġappaynaḥ šoġla ellel w ġappaynaḥ isčiḳbōla w ġappaynaḥ kiza.” (43) mamelle: “ē ṭawwēl bōlax, nišhīrin lə-ʕṣofra.” (44) mamelle: “lā ʕa <ar> kull ḥāl </ar>, nbaṣṭinnaḥ ġappayxun w ytammem <ar> afrāḥkon </ar>”, w činya mō mn-anna kalōma. (45) ṯēle ōblə ḥḏučča mamellon... ē, atar ōblə ḥḏučča ṯēle mšawirəš šappōye, mamellon: “yā šappō, mō čōmrin? flanō ōṯ yīsub minnaynaḥ ḥḏučča, <ar> fa </ar> ḥmōn atar mō bōʕ!” (46) maḥərfin ti mawžūtin mamrille: “anaḥ ču nmičbattyin meʕlax, bḥēs hačč ōbu. hačči čmōyen akṯar minnaynaḥ.” (47) w <ar> ʕádatan </ar> yaʕni mišwēlon ḳīmča b-ōm mšawarča hōḏ. (48) ṯēle ōblə ḥḏučča mamellon: <ar> “ʕaṭēnākon zkān aḷḷa ʕaṭa!” </ar> (49) mḳawwsin w mẓaləġṭin w mʕannyin w minbaṣṭin ḳōymin eh. (50) ḳōye ōblə ḥḏučča atar ʕōbar, maffeḳ ḥammeš‿emʕa warḳan aw emʕa warḳan ti hinn aw ġarḓō. (51) yīb ḥḏučča ḳaʕya ʕa korsa, mawḳefəl ʕunnū ġapplə ḥḏučča smīta w mawḳeflə ḥḏučča w mnaḳḳeṭla, w ṯyillun atar ti mawžūtin, rabəʕlə ḥḏučča, mett mšawpšin w mett mẓaləġṭin, <ar> šōbāš la-flān w hay mḥabbe </ar> b-ḏeḳnax, ḥetta yšawpšun xutt ti mawžūtin. (52) mḥasslin marōylə ḥḏučča m-šubōša, yīb marōylə ḥḏūṯa nṭīrin. (53) ṯyōla ḥḏučča ḥetta činfuḳ atar, ṯēle aḥḥaḏ m-ḳarribōya, mawḳef əp-ṯarʕa. (54) ṯēle aḥḥaḏ šappa m-zalmōṯlə ḥḏučča, mawḳef əp-ṯarʕa. (55) ē, hanna ti mawḳef p-ṯarʕa — anaḥ ġappaynaḥ ʕōṯṯa w law tunya šičwōyṯa w ommṯa saḳʕōn, ʕamnōḥeč ṯelka — mamellon: “ana batt ʕbōyṯlə flanō!” (56) “yā ġayyer, battel!” (57) “ábatan!” ču... čū ḳōyem m-ṯarʕa ġēr yapplulle xuṭṭ ṭalpe. (58) ē ṭabʕan, hanna šaleḥəž žakēte w mapplēle, w hanna mapplēle ʕbōyṯa. (59) aspiṭ ṭalpō, mbaʕʕeḏ m-ṯarʕa, ṯyillun marōylə ḥḏūṯa misčalmill ḥḏučča m-ṯarʕa. (60) xett mražīʕin, ġabərnō īlun ʕrōḓča w ẓalġuṭō, w ḥarīma īlen ʕrōḓča xett w ẓalġuṭō w reḳḏa. (61) w hinn marrīḳin m-tarbe mina miṯ ṯōlun battun yražīʕun. (62) xett ʕl-anna tarba rōššin ʕlayy <ar> ʕṭūrāt </ar> w rīḥṯa ṭōba w ruzya w mlabbas, xann la-ḥetta yimṭun l-ġapplə ḥḏūṯa, l-payṯlə ḥḏūṯa. (63) ʕōbrin ʕa payṯlə ḥḏūṯa, mōṭyin atar l-elġol ḏ-ḏōrča. “hanik wḓōyṯlə ḥḏučča? – hōḏ!” (64) mappyilla xomərṯa, yaʕni ppōfčlə ḥmīra, ušma xomərṯa. sōlḳa ʕa korsa w lazḳōla p-ḥaṣṣiṯ ṯarʕa w mišwa warəṯṯa b-mistīḏa, yaʕni ḥetta čxammar ʕa mahla. (65) ʕōbrin l-elġol, ṯyillun marōylə ḥḏūṯa, battun ynaḳḳṭun. (66) ḳaʕyōla emmlə ḥḏučča, w ḥḏūṯa... waḳḳef ḥḏūṯa w ḥḏučča sawa, w emmlə ḥḏučča w ḳarribayy. (67) ṯyōla emmlə ḥḏūṯa, našḳōla w mamrōla: “ahla w sahla!” w mkaššfōl lanna ṯawba ḥuwwōra. (68) īla... mxassya ṯawba ḥuwwar, hanna ṯawblə klīla. (69) našḳōla w mkaššfōl maḳimōl lanna ġaṭa ti ḥuwwar maʕ ffōya w mnaḳḳṭōla. (70) w ṯēle ōblə ḥḏūṯa mnaḳḳeṭla, w mižčamʕin marōylə ḥḏučča... lə-ḥḏūṯa xullun sawa, w ti bōʕ ynaḳḳeṭ m-xull lanna žamʕa, ṯēle mnaḳḳeṭlon. (71) m-bōṯar mil mḥasslin nuḳḳōṭa, yīb šappō waḳḳīfin elbar: “ē, ya ḥḏūṯa, ʕl‿eznax nbaʕillax keləmṯa!” (72) nōfeḳ ḥḏūṯa l-elbar, šaḥṭille maḳəʕyille p-ṯēn wḓōyṯa ʕemmiš šappō. (73) lōfaš mkarr yzelle laʕ ḥḏučče. (74) ḥḏučče zlōla ʕa wḓōyṯa ḳaʕyōla hī w hanna ḥarīma. (75) bōʕan ytuḳḳun, bōʕan yruḳḏun, bōʕan yḏumxun — hinn ḥurr. (76) amma maščūṯa hanik? ḳayyō tayyīra w ḥḏūṯa iḳəʕ bēš šappō. (77) mičbaḳḳyin mšahirille ḥetta čislaḳ šimša. (78) mil silḳaṯ šimša ḥḏučča ḏmīxa balḥōḏa w ḥḏūṯa ḳayya išher. (79) ḏukkis sōlḳa šimša mišwin afəṭrūṯa, xōla. (80) xull‿ann ti išher lə-ʕṣofra mafṭar w šōṯ šāy w zelle. (81) ṯyillun ti ḏmīxin mnə-ʕrōba misčalmin. (82) ḥḏūṯa ʕōbar ḏōmex balḥōḏe xett lə-ʕrōba. (83) yimken ṯēn yōma yšahirunne xett lə-ʕṣofra, ḳaʕyillun. (84) ʕatōṯa anaḥ ġappaynaḥ b-maʕlūla, mil ṯyalla [sic] (=ṯalla) ḥḏučča w ḥassel nḳūṭa, aspill ḥḏūṯa mšahirille lə-ʕṣofra. (85) ču maffyille yitxul hōṯe yōma.