(1) msawəlfin wōṯ ġabrōna ifḳer, išmeʕ inno ōṯ b-ʕarḳūba baʕʕeḏ maʕ blōte žawəhrōṯa w ḏahba. (2) hanna ġabrōna čūle illa wattʕit tiḏōye w zalle ḳsītl‿anna ʕarḳūba ytawwar ʕ saʕte. (3) bōṯar ṯlōṯa yūm m-tuwwōra iščaḥ hanna ġabrōna žawharča ḳattil ġawza. (4) inəpṣaṭ bā baḥar w šūna b-ʕoppe w rōžaʕ l-ġappit tiḏōye w hū ʕammaḥlem b-zuppōnəl žawharča. (5) w p-ṭīma yizbun payṯa ḥačči w šaləʕṯil ḳinyōna w šaləʕṯiṭ ṭarša yisčfet minnayhun hū w tiḏōye. (6) w hū allex ʕamfakkar b-ōḥ ḥalōyṯa, ḥimne aḥḥaḏ ōġa iḳṭōʕay, mōrəl ḥilyōṯa. (7) šaʕʕle: “anik čōb w lina hačči čōz w ʕaya čmapṣuṭ xull lanna?” (8) hanna ġabrōna ti tarwīša čūle illa aḥkēl lanna ōġa ḥiyalžō maʕ ḳeṣṣṯe. (9) hanna ōġa, bōṯar ma čɁakkat m-tarwīša šaʕʕle: “hačč, waḳčil ayṯīčəl žawharča, aspič ezna m-nōskil ʕarḳūba w aḥəmtīčne?” (10) čḥayyar hanna ġabrōna m-suɁōləl ōġa ḥīrča ḳawya w šaʕʕle: “mōn hanna nōska ti ʕačmaḥək meʕle? ana lā šimʕiṯ bē.” (11) aḥref aʕle ōġa w amerle: “hanna nōska ḥōrsl‿anna ḏahba w lann žawəhrōṯa, w hū ti šaleflon w ču maffēl l-ti ʕamtawwrin ʕlayy yiḥmunn. yimken hū ašfeḳ aʕlax w applēx žawharča.” (12) amerle hanna ġabrōna: “lā, ana lā ḥmičče w lā aškričče.” (13) amerle hanna ōġa: “lōzem črōžaʕ leʕle hōš, čaḥəmtenne w čmalle “ysallmell ḏwōṯax,” w illa ḓarrarlax.” (14) fakkar hanna miskīna ḳalles w ōḥes b-zawʕa ittab b-leppe, w amell lanna ōġa: “ʕarḳūba iṯḳen baʕʕeḏ w tiḏōy ti ḥayyīžin nṭirill w ču sattīḳin emmat nrōžaʕ liʕlayy. mō batt nišw?” (15) amerle ōġa: “kayyes, ana batti nsaʕitennax. applīl žawharča ḥetta namṭenna l-ġappit tiḏōx yzappnunna w yaṣərfun menna ḥetta črōžaʕ.” (16) hanna ġabrōna sattḳil ōġa ḥiyalžō w applēle žawharča w rōžaʕ laʕ ʕarḳūba ḥetta ysallem ʕa nōska w ymalle ysamiḥenne b-žawharča. (17) waḳčil iməṭ ʕa ʕarḳūba ačʕeb w hū mtawwar maʕ nōska w lōmar yiščaḥyenne. (18) ʕowwet ʕa blōte w šaʕʕlit tiḏōye iza aspull žawharča mn-ōġa. (19) amrulle: “anaḥ lā aspinnaḥ mett w lā ḥminnaḥ barnaš.” (20) iḏiʕ hanna ġabrōna inno ōġa iḥčal aʕle, čūle illa zalle l-ġappil ḳōḓya w iščki ʕa ōġa. (21) hanna ḳōḓya mayṯēl ōġa l-ġappe w mšaʕʕelle: “ʕaya šaḳəllīčl‿anna ġabrōna tarwīša žawharča ti ščiḥna?” (22) aḥref ʕa ḳōḓya ōġa w amerle: “ana lā šaḳliṯ menne mett, bess hōž žawharča ti ana nmamlekla, ana ščḥičča b-nifəš.” (23) šaʕʕle ḳōḓya: “ōṯ ġappax šahtō?” (24) aḥref aʕle ōġa w amerle: “ōṯ ġappi ṯlōṯa šōhət waybin ḥammiyill waḳčil ščaḥyičča.” (25) amerle ḳōḓya: “ayṯā šahtōx ti ʕačmaḥək miʕlayhun!” (26) hanna ḳōḓya maʕruf b-ʕatle, ašfeḳ ʕl‿anna ġabrōna, liɁanno iḏiʕ inno han-- hū mōrəl žawharča, w ōmar b-leppe: lōzem nražžiʕlēle žawharče ti naġəplēle ōġa. (27) ṯēn yōma ṯōle ōġa w šahtōye ṯlōṯa ʕa maḥkamṯa w ṯōle ġabrōna fḳīra. (28) amerlon ḳōḓya, l-ann ḥamša ġabrūn, yʕullun l-ġappe uxxl‿aḥḥaḏ balḥōḏe w ayṯēlon ḳōḓya l-uxxl‿aḥḥaḏ kaməšṯil ṭīna w amerlon yišwunna ʕ šaklil žawharča ti xčlīfin aʕla. (29) čūṯ šaʕṯil zamōna illa wayban šaḳfōṯəṭ ṭīna b-īḏəl ḳōḓya. (30) ʕayn willa iščaḥ inno iṯər mn-ann ḥamša ġabrūn aḳtar yišwull ṭīna ʕ šakliž žawharča: ōġa ḥiyalžō ti ōmar inno lēle, w ġabrōna tarwīša, mōrəl žawharča ḥaḳḳanō. (31) ōmar ḳōḓya l-Ɂōġa: “ʕowēt žawharča l-marōya!” w ʕaḳībəl lanna ōġa ʕuḳūpča ḳawya. 

