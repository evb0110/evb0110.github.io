(1) b-yarḥič čammuz — yā rrīxa ʕomra — miščawyan mušəmšōṯa. (2) ḏukkil miščawyan baḥ naḥḥčess sella w niḥḥuč ʕa šiḳya nḳuṭfennen, w nimḥammlillen ʕa ḥmōra w nmayṯyillen. (3) niṯyillaḥ ʕa payṯa nmašiġillen. (4) nmišwillen b-ʕurpōla ḥetta yṣaffull mōya la yḥumʕan. (5) bess yṣaffull mō nimfallkillen uxxl‿eḥḏa b-eḥḏa. (6) nmaḳimill bizrayyun w nmišwillun b-maʕžna rabb w nmayṯyill lanna sukkar. (7) bess nfallkenn w nḥassel, nmišwiss sukkar ʕlayy. (8) nmišwillun p-šimša mett felkiš šaʕṯiz zamōna yīb aḏab sukkar. (9) nmaʕkillen w nimṣaffyillen b-maḥōlča ya b-muṣfōyṯa. (10) nimṣaffyillen ʕa mahlinnaḥ ḥetta naḳimett teflen w l-xulle mett minnayy ṣaʕṯen. (11) nmayṯyill maʕžna w nmišwille ʕa ṯeffṯa, w nṯōḳnin nmaḏəlḳin erraʕ menne ḏlūḳa. (12) mḳaʕḳaʕ ṯarč ḳuʕḳaʕiyyan, nḳaššill lōḳ ḳalles ti sukkar, ču manfʕa ẓafərṯe, w nmaḳimillen. (13) nmassḳillen ʕa ʕakkarō, nmayṯyiss satrō w əṣ-ṣunyōṯa, nimfaḓḓyill‿atar lanna marmarāt bēn. (14) baḥ nisḳel iṯr ṯlōṯa yūm nsōlḳin w nnōḥčin ʕa ʕakkōra w nimḥarrkille l-ḥetta yanšef. (15) bess yanšef nimʕappyille p-ḳaṭramizō, w nmayṯyill lanna ḳaṭramīza, nḳōtrin aʕle šaḳəfṯa ḥuwwōr w nmišwille xet‿əp-šimša mett šoppṯiz zamōna, yīb iṯḳen kayyes. (16) nmaḥḥčille w nṭamrille l-šičwōyṯa, w baʕdēn nmaffḳin awwal b-awwal p-ṣaḥna w nōxlin.
