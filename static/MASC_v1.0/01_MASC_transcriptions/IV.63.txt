(1) ōṯ eḥḏa batta zzella ḥ ḥažža. (2) ḳōmaṯ, ʕemma ḥammeš‿emʕa ḏahəb, w ṯalla laʕ šayxa, batta čišwenn ġappe amōnča. (3) amrōle: “yā šayxa, šulīl‿ann ḥammeš‿emʕa ḏahəb ʕemmax, mann nzilli ḥ ḥažža, nōḥež. (4) nkōn ṯill nṭōba, nšaḳlōl ḳiršōy, w nkōn nṯill-- w nkōn mīṯiṯ, yīb hann ḳiršō lēx!” (5) amella: “ayṯannūn! apšer ʕayniš.” (6) ḳōyma hann... mapplōle hann ḥammeš emʕa ḏahəb, ṭaʕnōl ḥōla w zlōla ḥ ḥažža. (7) maḥižža w ṯyōla, ṯalla leʕle. (8) amrōle: “šwā maʕrūfa applīl‿ann ḳiršō. ana ču ʕimm atar xaržōyṯa.” (9) amella: “minalliš ḳiršō ʕimmi? hašš ṯiḳniš mōrčil ḳiršō? ṯiḳniš mōrčil ḳiršō w čmappya l-Ɂommṯa? zīš m-xiləḳṯi!” (10) iṯḳen mḳallaʕla mʕaẓẓarla w mbahtella. (11) ṯalla ṯarč eṯlaṯ urəḥ leʕle w xann. (12) baʕdēn ōṯ eḥḏa, mōrḳa m-ḳommiṯ ṯarʕa, miščaḥyōl lōš šunīṯa kawwīka w ḳaʕya. (13) amrōla: “waš, uxmin nmōrḳa ḳommiṯ ṯarʕiš nmiščaḥyōš čkawwīka w čḳaʕya. mō mṣīpčiš?” (14) amrōla: “lā č-- lā čaṯən aʕəl!” (15) amrōla: “waš mallī hašš w čaʕnīš!” (16) amrōla: “kōn amrilliš mō ōz yiffuḳ menna?” (17) ḳōyma mamrōla, amrōla: “čaʕnīš hašš, la-nxalləṣlīš, ex fezzṯa mnə-ḥmīra.” (18) amrōla: “ṭayyeb!” (19) amrōla: “emḥar ana nmōrḳa aʕliš, namrōši w člaḥḳōli.” (20) amrōla: “ē!” (21) ṯēn yōma mirḳaṯ aʕla. īla aġīrča, amrōla: “šaʕṯa eṭšaʕ čizlōš liʕəl, čamrōli: yā... mʕallmanīṯ hōxa? mamrilliš: ē. čamrōli: yā mʕallmanīṯi, boṣərṯa līl, ṯōle mʕallmōn.” (22) amrōla: “ē!” (23) ḳōmaṯ zlalla hōḏ xetti laʕ-l-ōš šunīṯa, mōrčil ḳiršō. (24) amrōla: “šaʕṯa ṯmōn čizlōš liʕəl, w felke čizlōš liʕəl. (25) čʕōlla l-elġol čamrōl: mō ʕačmišwa? (26) namrōši: īle [sic] (=īli) ōlef — mō ušme — ōlef ḏahəb mann napplēle l-anna šayxa, mōrəl amanyōṯa w mann nzilli, biʕli zalle ḥ ḥažža yōḥež. (27) xull ḥažžažō ṯōlun illa hū lā ṯōle, mann nzill ntawwar aʕle. (28) ṯinnaḥ nṭōbin, šaḳəllaḥəl ḳiršaynaḥ, lā ṯinnaḥ w nmīṯin nmapplille hann ḳiršō. hašš mō battiš?” (29) amrōla: “ana īl ḥammeš‿emʕa ḏahəb ʕemme xett, nōṯya nšuḳlenn.” (30) ōneṭ ʕa santūḳa ḳawwōm, applēla hann ḥammeš emʕa ḏahəb, w inəpṣaṭ b-Ɂōlef, ōlef lakin lā ḥmann b-īḏe. (31) ḳʕalla hōš šunīṯa hī w hī, willa intaḳ ṯarʕa. “mōn?” (32) amrōlun: “mʕallmanīṯ hōxa?” (33) amrulla: “ē, čfaḓḓāl!” (34) ʕillaṯ, amrōla: “yā mʕallmanīṯ, boṣərṯa līl, mʕallmōn ṯōle m-ḥažža. (35) ḳōmaṯ hōḏ, ṯiḳnaṯ rōḳḏa. (36) ḳōmaṯ ḥrīṯa ti šaḳlaččil ḳiršōya, ṯiḳnaṯ rōḳḏa. (37) ḳōmaṯ... aḳa šayxa, aḳīməl laffṯa maʕ rayše w ibəšlaš [sic] (= ibəčlaš) rōḳeḏ. (38) inḥeč reḳḏa ṯlaṯinnun b-anna payṯa. (39) amrulle: “člakin [sic] (=lakin) hattā nmallax.” (40) amella: “mōš?” (41) amrōle: “hōḏ nbaṣṭaṯ, šaḳlaččil ḳiršōya, w ana ṯōle biʕli m-ḥažža ṭabbi, nmapṣūṭ ʕanrōḳḏa. w hačč mō raḳḳḏax?” (42) amella: “faṣlōš raḳḳḏunni.” (43) hōḏ hī.



