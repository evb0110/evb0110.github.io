(1) b-zamōne ṯōle aḥḥaḏ dumōnay l-ōxa, ōmar mbaḳḳar p-šaġəlṯil mōya p-ḳīsa. (2) ḳōymin ḥamyille ṯlōṯa arpʕa ḥḥōḏ mnə-blōta, mamrille: “ōṯ ḏokkṯa hōxa nšakkīkin bā uppe mōya. šwā maʕrūfa ṯāx əḥmeḥī maẓbūṭ willa lā!” (3) ḳōyem če-- mallex ʕimmayhun. (4) ṯēle, b-īḏe ḳīsəṯ ṯinō, ex šōʕba, ṭaʕenle b-īḏe w mallex. (5) ḏukkil infaḏ l-ḏokkṯil ōṯ mōya, ḳōyem ḳīsa maḥən l-mayla ḳummanō, ʕa mayla rʕō. (6) iṯḳen batte yhattell lanna ḳīsa ʕa mayla ruḥəlnō, ḳīsa l-ḥōle nōḥeč, ẓaxēle w nōḥeč b-mēḥeč, ōmar: “hōxa ōṯ mōya!” (7) iṯḳen hanna šaʕba ti mawžut w ʕamfarraġ aʕle, iṯḳen šaḳlill lanna ḳīsa mn-īḏe, w mallxin xett hinnun yiḥmun inne xett ʕimmayhun ṯōḳna hōḥ ḥarəkṯa willa lā. (8) lōmar čažles hōḥ ḥarəkṯa ʕemmil barnaš ábatan. (9) m-žoməlṯa ana šaḳliččil ḳīsa menne, w ṯiḳniṯ n-- ṭaʕničče w ṯiḳniṯ nmallex. (10) bess ninfuḏ l-ġappl‿ann mōya, ṯōḳen ẓaxīl ḳīsa w ṯōḳen nōkes b-mēḥeč. (11) ana nōmar: “yā tara, ana... hū ʕamnōḥeč willa šaġəlṯa ču maẓbūṭ?” (12) nimʕowwet nimɁaxxar ʕa roḥla, nimʕowwet nkamešle, w bess ninfuḏ l-ōḏ ḏokkṯa ṯōḳen miḥəčni. (13) ḳōyem hū hanna, amellon — ʕamʕaynīl w ʕamfarraġ aʕəl — amellon: “hōš iṯḳen ġappayxun aḥḥaḏ, lōfaš čimʕaḏḏbilli līl.” (14) w menna ṯiḳniṯ atar ana ukkmil aḥḥaḏ batte yiḥmell arʕe iza uppa mōya, ṯēle maʕziməl. (15) nṭaʕell ḥōl w nzilli, nḳōṭaʕ ḳīsa, ḳīsəṯ ṯinō ex šōʕba w nšaḳelle w nzilli nimtawwarle b-arʕe. (16) bess ninfuḏ ḏ-ḏokkṯil mōya, namelle inne hōxa mōya. (17) ḥōfar, nōfeḳ ġappe mōya.




