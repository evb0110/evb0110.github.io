(1) ōṯ əb-zamōne aḥḥaḏ ifḳer baḥar. (2) ḳōyma mamrōle eččṯe: “wrāx yā ġabrōna, zēx ščġellax mett šaġəlṯa!” (3) amella: “mō bann niščġel?” (4) amrōle: “ḥáyyalla. ayṯōx ḳalles əḏlūḳa nimzappnille nmisčarəzḳill aḷō m-roḥle. (5) nmayṯyin ḳalles leḥma, nmayṯyin ḳalles xōla mette naṭəʕmell lann bisinō w nīxul anaḥ.” (6) ḳōye ṭaʕəl ḥōle, raxeblə ḥmōre w zelle. (7) nōfeḏ l-barriyya, mayṯēle arpʕa ʕumər siḥō w ṯēle mzappenlon w zōben ḳalles leḥma, zōben ḳalles tōma w ṯēle ʕ payṯa. (8) axellon hū w eččṯe w bnōye. (9) yōma m-yumō amrōle eččṯe: “wax abʕēḏ mišwōrax ḳalles, balki čmayṯ akṯar ḳalles!” (10) ṭaʕəl ḥōle w zalle hanna ġabrōna, abəʕḏ-- abəʕḏil mišwōre. (11) hū w ʕamḥaṭṭeb, lā ōḥes w atər illa inəfṯaḥ mʕarrṯa ḳomme. (12) ixṯeb ʕa ṯarəʕlə mʕarrṯa: “ražəʕṯa bōṯar ḥammeš tḳīḳyan!” (13) iʕber l-mayla ġawwanō, willa iščaḥ kawmṯiḏ ḏahba, ḳōye mʕappēla. (14) ʕayn l-mayla ḳummanō, willa iščaḥ kawmṯiž žawəhrōṯa. (15) ḳōye mlaḳḳaḥəḏ ḏahbō w ōmar: “nīḳu nʕapp žawəhrōṯa — aġla!” (16) hū w ʕamʕappēl žawəhrōṯa, ōmar: “balki ḥassel waḳča.” (17) ṭaʕəl ḥōle w nōfeḳ billa mett. (18) miščaḥ ġrōrča p-ṯarəʕlə mʕarrṯa, ṭaʕella w nōfeḳ - msakkra mʕarrṯa. (19) ōmar: “ʕaynēṭ ṭamʕa lina infaḏ ʕimmaynaḥ. yīb nʕappiyill žawəhrōṯa w nnaff-- nʕappiyiḏḏ ḏahba w nmaffīḳin [sic] (=nnaffīḳin) wōb aksiblaḥle. (20) hōši ayṯillaḥəl xēfa mō, m-ḳell xifō ġappaynaḥ, nayṯell lōġ ġrōrča.” (21) l-ḥāṣlahu, massaṯ tunya, ṭaʕəl ḥōle w rōžaʕ ʕa payṯa. (22) rōžaʕ, amrōle eččṯe: “mō čayyeṯ imōḏ?” (23) amella: “waḷḷa imōḏ ču nayyeṯ mett. nayyiṯlīš hōġ ġrōrča.” (24) amrōle: “rax, hō mō baḥ nišw bā?” (25) amella: “waḷḷa, xann iṯḳen ʕimmi, soləfṯi kaza kaza, w xann iṯḳen ʕimmaynaḥ. ṭamʕaḥ l-ōxa amṭannaḥ.” (26) ḳōyma amrōle: “ōṯ ṯumnōyṯlə nšīfa, ḳō nġursenna lakōni w nbaššlenna w nīxul w naṭəʕmell lann ṭiflō.” (27) aḳa hū w hī ḳʕōlun roḥəl lōġ ġrōrča. (28) ḳʕōlun mtawwrin, ḥasslaṯ ṯumnōyṯlə nšīfa w sḳillaṯ ʕamlaḳḳḥa nšīfa hī l-baʕḓa w šōlfa ḥetta išwaṯ kawəmṯa ḳall‿exma ḳummayyun. (29) ōmar: “waḷḷa kayyīsa mbayyen aʕla hōġ ġrōrča, yīb ġarsōḥ leḥma!” (30) amella: “ḳū nġarreb!” (31) aḳa abrem... abrem bā willa ḳʕalla mlaḳḳḥa leḥma fayyi xōleṣ. (32) “ox ox ox, waḷḷa kayyīsa mbayyen aʕla, weš yīb ġōrsa ḳalles ḏahba.” (33) amrōle: “ḳō nġarreb!” (34) aḳam tawwrull lōġ ġrōrča willa ḳʕalla maḥḥča ḏahba. (35) ḏukkil aḥḥčaṯ ḏahba, ḳʕōlun ġōrsin, išwaṯ kawmṯiḏ ḏahba ḳall‿exma ḳummayy. (36) inəpṣaṭ hann ġmōʕča. (37) amella: “mazal iṯḳen ʕimmaynaḥ ḳiršō wreš yā šunīṯa, lōfaš baḥ ničbōxal ʕa baʕḓinnaḥ. (38) baḥ ničbayyan w nzellaḥ naʕzem ommṯa, w ommṯa čaʕəzmennaḥ w nzellaḥ liʕlayhun w hinn yiṯyullun liʕlaynaḥ, madal [sic] (=mazal) iṯḳen ʕimmaynaḥ ḳiršō ex ġayraynaḥ.” (39) amrōle: “mō aʕle.”  (40) amella: “hanna payṯa ti nḳaʕyin bē, hanna iṯḳen ʕatman. baḥ nʕammarlaḥ mett ḳaṣra yīb kayyes, yīb lōyeḳ ba-- bāḥ w b-Ɂommṯa ti batta ṯṯēla liʕlaynaḥ.” (41) amrōle: “mazal ōṯ ḳiršō, ʕaža xette ču.. ničbōxal maʕ baʕḓinnaḥ. ḳō nabən!” (42) ḳōymin zōbnin arʕa w zlillun mʕammrilla, mʕammrilla ḳaṣra mlūkay. (43) bōṯar mil ḥassel w iṯḳen ġappayhun payṯa kayyes, amella: “baḥ naʕzmell zaʕimōyəl lōb blōta liʕlaynaḥ mett ḥetta nbayynill baʕḓinnaḥ ḳummayhun w hinnun ybaḳḳrunnaḥ w anaḥ nbaḳḳrennon. (44) mazal iṯḳen ʕimmaynaḥ ḳiršō ṯiḳninnaḥ ex... xwaṯinnun w aḥsan.” (45) amrōle: “mō aʕle.” (46) zallun aʕzmull zaʕimōyəl lōṯa blōta. (47) ṯōlun liʕlayhun. išw ṣofərṯa ṭawīle ʕarīḓa. (48) ḏukkil axal hoṯinnun [sic] (=haṯinnun) w zallun m-ġappayhun, ḳʕōlun mičbarpsin b-baʕḓinnun inni: “hannun mina ayṯull lann ḳiršō w mina iṯḳen? (49) waḷḷa hanna arpaʕ išən ḥrōn, miʕnōyṯa ṯōḳen aḥsan minnaynaḥ w ṯōḳen missayṭar ʕlaynaḥ w ṯōḳen mišw zaʕīma ʕlaynaḥ. (50) ḳumōn niččfeḳ baynṯil baʕḓinnaḥ w nḥužzell lanna mōla ti ġappe!” (51) mišwin ḥažza aʕle w ṯyillun šaḳəllille payṯe w šaḳəllille ačōčəl payṯa xulle ssawa ti ōb ġappe. (52) ḳōye mičražžēlon ržō, amellon: “maxrōmča l-aḷō, xulle mett šaḳəlčunne, amma hōġ ġrōrča nrayyīṯla m-tiḏōy, ṭašširlull raḥəmṯa maʕ tiḏōy!” (53) amrulle: “ṭuʕnā ʕa ḥaṣṣax!” (54) ču yaḏḏiʕill lōġ ġrōrča mō hī, mṭašširlille ġrōrča. (55) šaḳella w zelle, ḳaʕēle ġapplə šbabō. (56) ḳōyem ṯēn yōma, amell‿eččṯe: “wreš yā šunīṯa, hann blatō čūbin blataynaḥ. (57) hann čḥaṭṭaṭ ʕlaynaḥ, lōfaš mṭaššrillaḥ. ḳū, baḥ nsōfar l-ġayrlə blōta!” (58) ḳōymin ġōrsin ʕa ṣummeč ḳalles ḳiršō, ṭaʕnillun p-šantōyṯa w msafīrin ʕa ġayrlə blōta. (59) xette ḳōymin mabənyin ḳaṣra, aḥsan m-ḳaṣra ti abnunne b-ōṯa blōta ti waybin ḳaʕyin bā. (60) amella: “baḥ ničʕarraf ʕa zaʕimōyəl lōb blōta.” (61) ḳōymin maʕzmillun liʕlayy bōṯar mil išw payṯa kayyes. (62) ṯōlun liʕlayhun ḥrinōy, xette bōṯar mil axal w išči m-ġappayhun, infeḳ išw alʕan mn-awwalnōy. (63) ḳōymin ḥažzill-- mičɁamīrin ʕlayhun w ḥažəzlillun payṯa w ḥažəzlillun mōla ti ōb ʕimmayhun xulle ssawa w šaḳlille. (64) xett aṣəf ʕal‿arʕa ḥuwwōrča. (65) ḳōyem amell‿eččṯe: “čyaḏḏīʕa, wreš yā šunīṯa, bižūz ġayrlə blatō arḥam mn-ann bla-- mnə-blōta ti nḳaʕyin bā. ḳūm baḥ nsōfar ʕal‿amērka ana w hašš!” (66) ḳōymin ġōrsin ḳalles nawlōn l-tarba w rōxpin. (67) mišwin mʕamalča w rōxpin m-markba w ṭaʕnill ḥalayhun w zlillun. (68) hinnun w ōzin ʕa tarba, ḳōyma minfaḳta melḥa m-maṭəpxa ti markba. (69) ḳōyem amellon: “ana nīḳu nzill nayṯēlxon melḥa.” (70) ṭaʕəl ḥōle w nōḥeč, atar šawwīll lōḏi lž-- ġrōrče p-ḳabwa ti... ti <ar> bāxra </ar>. (71) inḥeč l-erraʕ, ḳōyem b-ʕažəlṯa ġōres ḳalles melḥa w ṭaʕella w sōleḳ, našēl əġrōrča šaġġōl. (72) ču mwaḳḳefla w sōleḳ l-elʕel, mappēlon melḥa mett ymallḥull xōla ti ʕambaššlille, w nōš w misḳel iḳəʕ. (73) hōḏi ḳʕalla ġōrsa ġōrsa ġōrsa hī l-baʕḓa w mlaḳḳḥa melḥa ʕetta [sic] (=ḥetta) ʕappaččil <ar> bāxra </ar>. (74) bōṯar mil imlaṯ <ar> bāxra </ar> w iḳraṯ, ḳōyma ġōrḳa. (75) ġōrḳa bā w b-rakkabō ti aybin w l-ōš ḳayyōmi ʕamġōrsa w mlaḳḳḥa melḥa, w ʕal-anna sappa ḳayya iṯḳen baḥra malleḥ mn-ōṯa ġrōrča. 