(1) yōma mn-ann yumō ḳʕōle ġabrōna yayəlfell‿ebre mett ybaḳḳar ylaḳḳeṭ rfiḳō kayyīsin w mfassarle exət ommṯa mʕarrḓōl ḥōla l-čaʕba lōb lā abəʕḏaṯ maʕ ġabərnō ti ʕaṭṭīlin w mfassarəl ebre inno rfīḳa ti malʕun ḳall mil raḥemlax illa mā yumō ykušfunne w čantem ʕa rofəḳṯe w baʕdēn ču manfaʕlax natma. (2) ḳōyem ebra mamell‿ōbu: “ayṯa maṯla yfassarəl akṯar!” (3) amerle ōbu: “lakōn šmāʕ hōḥ ḥkōyṯa!” (4) b-zamōna ʕaččīḳa msawəlfin wōṯ ḏēba rōfeḳ ṯaʕla malʕun w inžes w šūne lēle rfīḳa ġaṣṣem maʕ ḏibō ti iṯḳen mamrille yičwaʕʕ menne w yabʕeḏ meʕle. (5) w aḳtar hanna ṯaʕla bə-nžōsče w tiyhūṯe yaffell ḏēba yruḥmenne. (6) w iṯḳen yōma mn-ann yumō wōb ḏēba w ṯaʕla ʕamšammill hwō, iščaḥ šaḳəfṯil besra rappa b-misti tarba. (7) ōmar ḏēba l-ṯaʕla: “yalla nuxlenna!” (8) fakkar ṯaʕla ḳalles w amerle: “lā yā ḥūn, ču manfaʕ nuxlenna hōxa; hōš mōrḳin ommṯa w mḳallʕillaḥ.” (9) šaʕʕle ḏēba p-xull mamnunōyṯa: “mō baḥ nišw lakōn? nṭaššrenna w nallex?” (10) amerle ṯaʕla: “lā, ana lā amrillax xann. nṭaʕnilla ʕ ʕarḳūba w naxlilla ellel baʕʕeḏ maʕ ʕaynil ommṯa.” (11) irəṣ ḏēba ʕ šawrlə stīḳe ṯaʕla, ʕaya ščiḥne ʕōḳel w izək. (12) waḳčil iməṭ ʕa rayšil ʕarḳūba šūnəl l-besra b-arʕa w amerle ḏēba l-ṯaʕla w hū ḥasses p-xafna baḥar: “yalla, nḳusmenna b-baynṯinnaḥ!” (13) amerle ṯaʕla: “lā yā ḥūn ḏēba, hōḏ šaḳəfṯil besra ẓʕōr, ču misčōhla ḳesəmṯa, lōzem yuxlenna aḥḥaḏ minnaynaḥ.” (14) iḥəḏ ḏēba w amerəl ṯaʕla: “kayyes yā ḥūn, ana nixfen baḥar, affnī nuxlenna hōɁ Ɂorḥa balḥūḏ!” (15) iḓḥek ṯaʕla w amerəl ḏēba: “hōb besərṯa batte yuxlenna ti awrab b-ʕomra b-baynṯinnaḥ. hačč exma ʕomrax?” (16) fakkar ḏēba yiẓxell ṯaʕla w ōmar b-leppe: yimken batte yġutrinn. (17) čūle illa yaḥref aʕle: “ana nixčur baḥar yā rfīḳ ṯaʕla ḥetta lōfaš iḏʕiṯ exma ʕumər. (18) ana nfakker inno l-emmat xilḳiṯ wōb hanna ʕarḳūba aẓʕar mnə-freṯṯil ʕafra w baḥra wōb ḳattl‿anna nahra ẓʕōra ti čḥammīlle b-yarkis sayla.” (19) waḳčiṯ ṯaʕla šiməʕnil soləfṯil ḏēba šūnəl ḥōle ʕambōx w bōṯar ḳalles iṯḳen nōteb p-ḥessa iḳw. (20) ōmar ḏēba b-leppe: yimken aḳətriṯ niẓxe-- ninəčṣar aʕle, lōzem nuxlenna l-ōš šaḳəfṯil besra balḥūḏ w šaʕʕliṯ ṯaʕla: “ʕaya ʕačbōx? mōn nakərzax?” (21) amerle ṯaʕla ti xabīṯay: “ġēr hačč nakəšlīčəl ġirḥōy w fakkrīčən b-ebra līl, wōb ḳattax w p-šennax. wōb ixleḳ b-aṯinn yumō ti sawəlfič hačč miʕlayy w čōmar inno xilḳič bōn. (22) ayy, waḳčil wōb hanna ʕarḳūba iẓʕur ḳattlə freṯṯil ʕafra w wōb hanna baḥra ḳattl‿anna nahra ti b-yarkis sayla.” (23) šaʕʕle ḏēba w sčaġreb: “emmat wōb īx ebra?” (24) aḥref aʕle ṯaʕla w amerle: “ameṯ miskīna iḳḏum mā nrafiḳennax.” (25) amerle ṯaʕla xann w ḳarreb ʕa šaḳəfṯil besra yuxlenna. (26) <ar> min </ar> ġēr mā yḥarrek ḏēba ayy ḥarəkṯa čfassar lə-nžōsčlə rfīḳe, bess zalle ywaxiḏell nefše b-nefše, liɁanno lā išmeʕ l-ḏibō ti amrulle yičwaʕʕ w yabʕeḏ maʕ ṯaʕlō w ybaḳḳar exət ylaḳḳeṭ rfiḳō kayyīsin.
