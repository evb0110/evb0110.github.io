(1) orḥa nībin niẓʕūrin, yaʕni ʕumraynaḥ mett arpaʕʕasər išən. (2) silḳiṯ ana, fēres, w‿aḥḥaḏ ušme ʕazīz šōʕra ʕ ʕarḳūba p-ḥaṣṣil payṯaḥ. (3) silḳinnaḥ l-elʕel, ḥminnaḥ xēfa rabb, wazne nōfeḳ mett ṯarč‿emʕa kīlo, ṯaḳḳen ex ṭōpṯa mtawwar, mtaḥpal yaʕni. (4) amrille: “ṯāx ntaḥəklell lanna xēfa!”, w ču nyaḏḏīʕin mō batte yinfuḳ m-tuḥkōl lanna xēfa, w erraʕ minnaynaḥ ōṯ payṯyōṯa baḥar. (5) ōmar: “ē”, tafəšlaḥəl lanna xēfa, inḥeč ʕamtaḥkal banna ʕarḳūba, masōfčəl mett ṯarč eṯlaṯ emʕa mičər. (6) iḥbaṭ ʕa payṯa l-šaxṣa ušme ʕali ḥammūd, hanna m-rappōylə blōta yaʕən. (7) waybin žmīʕin ġappe ommṯa baḥar, akṯar mn-eʕṣar ḥammešʕasər zalman. (8) ḏukkil isḳaṭ hanna xēfa, ražžaṯ blōta xulla ssawa, liɁanno awwal mett iməḥ ʕa ʕakkōrəš šimēnto, baʕdēn inḥeč ʕa ʕakkōrlə xšūra, čbarle šeṯṯ ešbaʕ xšuriyyan. (9) ḏukkil iḥbaṭ ʕa payṯe, inḥeč hanna ʕafra ʕlayy w ḳōmaṯ hōḏ ġabərṯa elġol, lorkaʕ baḳḳar ex batte ynufḳun m-ṯarʕa. (10) ana ḏukkil iḥmiṯ xann iṯḳen ʕimmaynaḥ, šamṭiṯ b-anna ʕarḳūba. (11) ōṯ šīra, ṭamriṯ erraʕ menne. (12) ʕazīz šōʕra lā aḳtar yišmuṭ, ōčem b-ʕarḳūba. (13) isleḳ fōzi w ḥammūd, bnōyəl ʕali, yiḥmun mō iṯḳen, bōṯar mett robʕiš šaʕṯa, mil ahət hanna ġubōra w baḳḳar ex ynufḳun m-payṯa. (14) isleḳ ʕa ʕarḳūba, ḥmull ʕazīz, laḳṭunne. (15) ʕazīz m-zawʕe miskīna šayšar bə-brōḳe. (16) amellon: “w ḥayyil aḷō, čūb ana, hanna fēres ti taḥəklil xēfa.” (17) iṯḳen mtawwrin aʕəl, ana niṭmer, lā sčahət aʕəl. (18) ʕirpaṯ šimša w ana nḳayyam elʕel. (19) eppay šattar ommṯa ytawwrun aʕəl, azaʕ aʕəl, liɁanno ana nwaḥtōnay nōb ġappe p-payṯa. (20) ḏukkil massaṯ tunya kayyes, ana niḥčiṯ m-ʕarḳūba. (21) niḥčiṯ ʕa payṯa, ʕayniṯ m-šuppōka xann, ḥmiččl‿eppay ġappe ommṯa w ʕamsapseb aʕəl. (22) ḥakiččl‿emmay m-šuppōka, emmay ḳaʕya ʕambōxya. (23) amrilla: “ṯill ana.” (24) ōmar: “hanik čōb? yā čḳubrinni, ʕbār!” (25) amrilla: “ḳaṭill‿eppay.” (26) ōmar: “lā, ʕbār!” (27) m-ʕabərṯi tuġray nawīll b-anna kaffa w b-maləḳṭa. (28) lā awkʕi baḥar, bess ana muxramča nxallṣell baʕḓ šwiččil ḥōl ʕanbōx w tuġray zlill ʕa farəšṯa. (29) atar hann əġmōʕča, stiḳō anaḥ w hinn yaʕni w šbabaynaḥ. (30) amrull‿eppay: “ṭálama šaġəlṯa salimōy w hanna, ču battaynaḥ mett.” (31) bess amellon eppay: “mō čičḓarrīrin anaḥ ntafʕille.” (32) mappēlon xšurō, mṣallḥill payṯun w mallex ḥōla. (33) atar ana, m-žuḳər mn-anna ʕazīz, ḳōmiṯ assḳiččil ḥōne bōṯar iṯər ṯlōṯa yūm ʕa ʕarḳūba, lēle w l-aḥḥaḏ ušme fawwāz, fawwāz ḥalāl. (34) amrillun: “battaḥ nišw ʕēḏəl ʕē ṣlība.” (35) hōḏ b-Ɂāb, iḳḏum m-ʕēḏəl ʕē ṣlība. (36) ōṯ ʕoššil ʕurəʕrō summūḳin erraʕ m-sīḥa, abəʕḏiṯ miʕlayy ḳalles, amrillun: “ḳulʕōn hanna... hanna sīḥa!” (37) zallun yḳulʕuss sīḥa, bess mḥunne hwōyṯa, ōfez ʕurəʕrō summūḳin bə-ffayy. (38) fawwāz ḳarṭe mett iṯər ṯlōṯa ʕurəʕri, hōṯe ʕazīz ḳarṭunne mett ḥiməš šičč ʕurəʕri, w mōmrin inno ʕorʕra summōḳa, kōn arpʕa ḥamša ḥōḏ ḳarṭill‿aḥḥaḏ mōyeṯ. (39) ana nimʕayn aʕle, nmiščaḥlə ffōye xullun ʕurəʕrō ṭappīšin ʕa ffōye w balleš əṣyūḥa. (40) batte yizʕuḳ yā... <ar> “yā ʕaḍra” </ar>, lorkaʕ infeḳ ḥesse. (41) ana ṭaššriččun w šamṭiṯ. (42) fawwāz inḥeč ʕa blōta, amell tiḏōye, amellon: “ebərxon ḳarṭunne ʕurəʕrō, ču ḳatter yallex; ōb b-ʕarḳūba.” (43) isleḳ ṭaʕnunne w‿aḥḥčunne, infeḥ ex ṭabla. (44) ḏnōye uxxull‿eḥḏa ṯiḳnaṯ iṯər fišək, ffōye ču bayyen kesmon mō hinn. (45) ġappaynaḥ ḥkīma, daktōr nuṣralla, wōb ḳayya čū izel ʕa frānsa yičxarraž; ḳayyam hōxa, mawžut bə-blōta yaʕən. (46) zallun ayṯlulle, ḥiməl lanna psōna xann, amellon: “hanna mō? čūle twō yaʕən, bess nōz nawṣefəlxon waṣəfṯa bižūz čaẓbeṭ.” (47) amellon: “ayṯōn ḥalla w šwōn aʕle ḥalla! kōn mn-ōš l-mett šaʕṯa hanna ʕubya tīḏe balleš yzelle, meʕnōyṯa mičwažžah l-xayra, mayṭeb, w kōn lā zalle, meʕnōyṯa maxṭar.” (48) šwull lōḏ ʕamalōyṯa, zallun ayṯ mett xalḳīnəl ḥalla w šwunne bē w iṯḳen tōlḳin ʕa rayše w šalḥunne b-ẓulṭe w iṯḳen tōlḳin aʕle. (49) ē, l-ḥamdillāh ayṭeb, w hōš ayṯā ʕorəʕra aw ḏapparīṯa, šunā aʕle, lorkaʕ ḳarṭačče liɁanno iṯḳen žesme xulle ssammem w ġappe <ar> manāʕa </ar>. (50) hōḏ hī ḳeṣṣṯa, nčahyaṯ.