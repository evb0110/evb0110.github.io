(1) orḥa minnayy niḳəʕ ana bon [sic] (=ban) bisčanō, ōmar hann sammanō ti blōta, naxle w nimər w salīm žaržūra w sarkes sirḥan: “čzellax čmayṯēḥ tuxxōna?” (2) amrillun: “čmappill ḥammešʕasər warḳan?” (3) ōmar: “ē!” (4) alam ḳiršō w applull. (5) ḳōmiṯ ana, ḥazḳiṯ ʕal-anna baġla w niḥčiṯ ʕa bisčanō. (6) nčḳīl aḥḥaḏ ixčur, ōmar: “wrāx lina čōz hačči? ču čnōḥeč maʕ faṣlōx?” (7) amrille: “nōz ʕa tuxxōna ʕa yabruḓ, bann nayṯēlon tuxxōna.” (8) ōmar: “awḳēf hōxa, awḳēf! la čzellax!” (9) amrille: “lā.” (10) zalle ayṯīli ʕbōyṯa w ayṯīl baṭəḥṯil ʕaraḳ, ōmar: “hannun čmiʕčazlun ʕa tarba!” (11) šwiččun ʕa baġla, ḥammliččl‿ann saḥḥaryōṯa w zlill ʕa yabruḓ. (12) m [sic] (=b)-yabruḓ la ščaḥyiṯ tuxxōna; ōmar: “ōṯ b-nabka.” (13) amrillun: “lakōn mō, bann nʕaḏḏab ʕa nabka?” (14) ōmar: “ē, maʕlūm, battax čzellax ʕa nabka.” (15) ḳōmiṯ zlill ʕ- nabka. (16) w ana nōz, ibəčlaš hanna ṯelka zōčeč, ḥukīṯa b-ašbaṭ. (17) nafḏiṯ ʕa nabka, šaʕʕliṯ ʕa tuxxōna — čūṯ. (18) ōza čiʕrab šimša. (19) nčḳīl aḥḥaḏ ušme iḥanne šōʕra, iḳəʕ b- nabka. (20) aġəṣbi, zlill, aḏəmxi ġappe. (21) ḳōmiṯ ʕṣofra, ōṯ ḳīmčil mečriṯ ṯelka, ḏrōʕa. (22) (aġəlṭinnaḥ bā) “ġayyer! battel!” (23) amrille: “čuʕle mett, bann nzill.” (24) rixpiṯ w <ar> ya īdakom </ar> nafḏiṯ ʕa yabruḓ. (25) pčalšaṯ ṯelka w rīḥa w əhwō, ḳōmaṯ ḳyōmča. (26) šaʕʕliṯ: “anik mḥawwel ġarība?” (27) tallunn ʕ- ḏokkṯa, zlill leʕla, ōmar: “batti mennax eʕṣar warḳan ḥetta naḏəmxennax.” (28) amrilla: “ē, abšir, tunya ʕamnōḥča, čū batt nzill‿atar.” (29) bōṯar robʕiš šaʕṯa niḥčinnaḥ, willa aṣḥaṯ hōt tunya xann. (30) amriṯ: “waḷḷāhi, ču bann naffenna čiẓxinn čšuḳlell eʕṣar warḳan minn.” (31) nfaṯaḥəl lanna ṯarʕa ḳalles ḳalles, w nmaffeḳəl lanna baġla w lann saḥḥaryōṯa, willa ščalḳaṯ aʕəl. (32) nifḳaṯ: “wrāx lina čōz?” (33) amrilla: “našḳell baġla.” (34) “barnaš zelle b-anna ṭaḳsa? mō čmažnūn?” (35) w ḥazmiṯ w niḥčiṯ ʕa šūḳa, zabniṯ iṯər kīlo samkōṯa, swiččen b-ann saḥḥaryōṯa w rixpiṯ. (36) la nafḏiṯ l-rayšil ʕayna illa ražīʕaṯ exmil awwalča, rīḥa wə hwō, w ačimmiṯ nitʕes. (37) w ana nallex ʕa tarba, lorkaʕ iḥmiṯ. (38) nōmar: “yā marč marya, w ḳūṯl‿aḷō čaʕinill‿ommṯa ti ʕ tarbō!” (39) bess hōk keləmṯa w ana nallex ḥetta nafḏiṯ l-marəžṯa ti baxʕa. (40) iġraḳ baġla bī, lorkaʕ aḳtar yallex. (41) iṯḳen zōʕḳin mn-elʕel maʕ ʕakkarō ti ʕamġōrfin: “wrāx ṯāx l-ōxa! ṯāx l-ōxa!” (42) la ḳaṭʕil ʕaḳəl, iṯḳen mḥappeṭ hanna baġla ḥetta nafḏiṯ l-ōxa. (43) nafḏiṯ l-ōxa, īḏ kmišōl žanzīra, lorkaʕ fartaṯ m-saḳəʕṯa. (44) iṯḳen mašəḥnilli w aḥḥčunn maʕ baġla w laffunni b-ġelta w iṯḳen mašəḳyill ḥamra. (45) bōṯar robʕiš šaʕṯa ḥetta aṣḥiṯ, amrillun: “nayyeṯ samkōṯa.” (46) willa ḳayyōman samkōṯa b-zaḳzūḳa ʕa ṯelka. (47) ḳiṭṭō la karr ynufḳan yuxlann. (48) ayṯillaḥəs samkōṯa w allaḥlen [sic] (= ḳallaḥlen) w axəllaḥlen.
