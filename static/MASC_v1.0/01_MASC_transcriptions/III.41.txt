(1) bōṯar irpiʕ yūm m-ʕēḏa rappa maḥkem ʕēḏəl ʕanṣarča. (2) ʕēḏəl ʕanṣarča awwalča miḥčaflin bē ʕrōba. (3) mayṯyin ḥenna w mḥannyill ṭiflō, w markšin ʕṣofra, mʕallḳin maržuḥyōṯa w ḳaʕyillun mičmarəžḥin. (4) atar b-awwalča mʕayyḏin b-anna ʕēḏa, mžahhzin xōla w ščū w sōlḳin ʕa ġanna l-elʕel. (5) ōxlin w šōṯyin w mišṭaʕyin kīki šamma. (6) xann misḳillin ḳaʕyin l-əʕrōba. ʕrōba nōḥčin ʕ payṯyōṯun. (7) imōḏ lorkaʕ isleḳ l-elʕel, bess mišwin ḥenna w ṭabʕan xull‿ommṯa čūb xullun iṯḳen mḥannyin. (8) ḳesma mḥann w ḳesma ču mḥannyin, w mett mišwin maržūḥča w mett ču mišwin, yaʕni iṯḳen mett baṣīṭay mʕayyḏin bē xann ḳalles ẓʕōr. (9) w hōl loʕpṯa ti kīki šamma waybin ṭiflō raḥmilla baḥar. (10) mayṯyin xšurīṯa, mišwin xēfa b-anna mistīḏa. (11) arpʕa xīf p-ḥaṣṣil baʕḓinn, mayṯyin xšurīṯa w maḳʕyilla p-ḥaṣṣayy ʕa felka čamam w ḳaʕēle aḥḥaḏ mn-ellel w aḥḥaḏ mn-ōxa. (12) aḥḥaḏ sōleḳ, aḥḥaḏ nōḥeč, aw iṯər b-aḥḥaḏ xann, iṯər b-iṯər, ṯlōṯa bə-ṯlōṯa. (13) xann mačimmin mett sōlḳin mett nōḥčin ex ḳappōna.
