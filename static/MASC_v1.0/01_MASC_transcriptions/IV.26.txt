(1) hōḏ blōta ḳatimōy baḥar baḥar, w əb-zamōne iṯḳen aʕla ḥarba w iṯḳen aʕla ḥuṣarō akṯar mil ommṯa mōmrin. (2) w əm-žoməlṯil ti ḥaṣirunna ṯōle ḳōytil žayša ušme kuruġli, w hanna ḳōyta ḥaṣīrlə blōta p-xull imkanyōṯe. (3) ṯōle w čmarkaz čraḥraḥ b-ḏokkṯa ušma žubaylō m-žehṯa šarḳōyṯa m-šiḳyil maʕlūla, w šattar l-marōylə blōta ʕamhatetlon bə-hžūma m-felkil lēlya w sōleḳ. (4) aḳam marōylə blōta, ižčmaʕ hann xčurō w hann rappō w marōyəš šawra w marōyəl ḳawla xullun ʕemmil baʕḓinn. (5) ōmar: “anaḥ čūṯ ḳotərṯa nḳawimenne.” (6) ʕowwet iččfeḳ, ōmar: “laɁ, anaḥ nmišwižž žahtaḥ w əl-ʕazmaḥ xulle ssawa mett nawḳef p-tarbe.” (7) ḳōymin msallḥin, ḳōymin msallḥin exma šapp mnə-blōta w m-- w mfarrḳillun ṯarč ḥiṣṣ, ḥeṣṣṯa ʕ bōṭnil maʕrba w ḥeṣṣṯa ʕ bōṭna ti š-- ti manḥa. (8) w ōṯ baynṯinnun aḥḥaḏ ušme brōša, wōb nišōne ṭabb baḥar baḥar, šaḳell əmḥaṭṭa. (9) isleḳ hannun ʕl-ann baṭnō w išw mučrasō w ḳʕōlun. (10) aḳam ʕapta ti kuruġli šaʕʕel nūra ḳommil xaymṯil ḳōyte w ḳʕōle yaġlēle šāy. (11) w hū ʕammaġlēle šāy, bayynaṯ nūra ʕ ʕask-- ʕa zalmōṯa ti blōta ti ḳaʕyin b-bōṭna ti maʕrba. (12) w hinnun čfīḳin, inno bess aḥḥaḏ yḳawwes, xullun sawa faṯḥinn nūra w mabətyin ḳwasō ʕ kuruġli w ʕ ʕaskre. (13) hōṯe w hū ʕammaġlēš šāy w ču ʕemme inčibōha, ḳōyem aḥḥaḏ mn-ann ti mawžūtin, ti ušme brōša w nišōne ṭabb, kōʕem ʕal-ōn nūra w maṭleḳəl... mḳawweslə lə-rmōyṯe. (14) ṯyōla m-misti nūra, ḳōleb xūza w tōleḳ, w mabətyin atar zalmōṯa ti ʕemme mn-ōxa w mn-ōxa ḳuwwōsa b-ann buntaḳyōṯa ti ḳatimōyan. (15) waybin mʕappyillen barōta w mišwin rṣōṣča mtaʕpla m-būzəl buntḳōyṯa l-erraʕ w apt‿atar ṭrōḳa bē. (16) hū ḥiməl lōš šawfṯa w lorkaʕ iḏiʕ ex batte yhuttell xayəmṯe w yarḥel, w aḳam izʕaḳ b-anna ʕaskra w žabḏann w isḳel ōz. (17) aḳam ʕṣofra ščḥunne arḥel. (18) ti ameṯ minnayn ameṯ w ti aslem išmaṭ w aḳa marōylə blōta afaz b-baʕḓinnun w nažžull baʕḓinnun m-kuruġli w əm-ʕaskre. (19) ē, hō ḥkōyṯa šimʕičča m- — aḷō yarəḥmennon — ti iḳḏum minn, awrab minn b-ʕomra w əb-ḳatra, w ana aḥəfẓičča. (20) ana ušmi ōbəl ʕabdo, ḏēba čažra, mne-- m-maʕlūla, blōti maʕlūla.
