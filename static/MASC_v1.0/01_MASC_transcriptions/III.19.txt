(1) m-mettil ḥammeš išən wōb ōṯ ġappil ōbəl wehbe mekro, mallex ʕa ġappōna. (2) rixpinnaḥ w nnaḥḥīčin ʕa ḏemseḳ. (3) bess mṭinnaḥ l-felklə ṯnīṯa, ōmar ōbəl wehbe: “ḳōm lummlēḥ hann iṯər ḳirəš!” (4) amrille ana: “ḳayyam bakkar. bess nallex ḳass ḥrīṯa ʕa ḳomma nlamemlon.” (5) ḳayya la ḳaṭʕinnaḥ ḳalles ʕa ḳomma, willa ōṯ zaləmṯa batte yirxab. (6) appēle išōrča, awḳef, irxeb hōz zaləmṯa. (7) bess irxeb, zaḥlille xann ḳalles, aḳʕičče ḳumm, w allxinnaḥ. (8) ḳayya la allxinnaḥ mett ḥamša mičər, willa ōmar: “waḷḷa, arʕa ex ṣabōna.” (9) amrille: “awḳēf!” (10) ōmar: “ē, ču nimkarr nawḳef!” (11) ḳayya la ḥasslil keləmṯe, willa pčalšinnaḥ atar, orḥa ʕ yummen, orḥa ʕ ʕisren w hann ommṯa ʕammaṣīḥin w mẓaʕwṭin, ḥetta b-axerča iṯḳen tulōba ʕ ṭarfil ʕafra w taḥpal l-erraʕ. (12) iṯḳen ṯarʕa ʕl‿arʕa, ṯinnaḥ baḥ niffuḳ, lōmar naḳtar niffuḳ. (13) nrafsill ballōr, ču ʕamčōbar, xulle želatīn. (14) baḥ nfuṯḥeṯ ṯarʕa ti elʕel, ḳtīrle p-korsa b-žanzīra, ču ʕamminəfṯaḥ. (15) ačiminnaḥ nxōlʕin nxōlʕin b-anna žanzī-- korsa, ḥetta ḳarəflaḥle. (16) waḳčil ičbar faṯḥuṯṯ ṯarʕa w pčalšinnaḥ nnōfḳin mn-elʕel xullaḥ ssawa. čfaḳḳitlaḥəl baʕḓinnaḥ, ču barnaš ṯaḳḳīlle mett. (17) ʕayninnaḥ, willa ōṯ zaləmṯa baṣṣer - čūb. (18) abət zōʕḳin aʕle - m-bē žabra —: “ōbəl yawse! ōbəl yawse!” (19) lōmar yaḥref ōbəl yawse. (20) izʕaḳ, willa ṯari iḳəʕ p-korsa ti mifred w ōṯyin ṭurraḥyōṯa xullun p-ḥaṣṣe. (21) iḳḥaṣ hanna b-zaxma, žaččil [sic] (=začčil) lann ṭurraḥyōṯa w isleḳ, omellon [sic] (=amellon): “anik nōb ana hōš? anik čībin?” (22) amərlaḥle: “hōxa! mōx mett?” (23) ōmar: “lā!” (24) irxeb ommṯa b-bāṣ ti ruḥaybe w zallun ʕa ḏemseḳ w anaḥ w ōbəl wehbe čbaḳḳinnaḥ nḳaʕyin. (25) bōṯar ma žallsull bāṣ, l-mekro, ōmar: “exma šaʕṯa hōš?” (26) atar hū wōb miščġel m-matrasṯa, šōḳel ṭullabō batte yzelle ʕ- waḳče. (27) amrille: “šeṯṯ w felke!” (28) ōmar: “kayyes lakōn, nlaḥḳitt tawōmaḥ.” (29) w xaṭərṯa xett nībin b-dūma nassīḳin xoḓərṯa, ḥammlinnaḥ ʕemmil aḥḥaḏ. (30) anaḥ w nsallīḳin, mṭinnaḥ l-ḳommil muxayyam ʕa ġešra, iḳḏum ma ninfuḏ ʕa Ɂustrād, atar wōb naḥḥeč rayya iḳḏum b-yōma, malya hōḏ xulla mōya w tarba wōb ḳayyam ču mzaffač, uppe ġuryōṯa. (31) amrill šufēr: “rožāʕ, nlōffin mn-ellel ʕa tarba ḥrēna!” (32) ōmar: “lā, hann ġuryōṯa hōxa naḥfīẓlen ana.” (33) “wrāx, billa mil čislač b-ġūrča!” (34) ōmar: “lā, lā, ġuryōṯa ṯaḳḳīnin ʕal-anna mayla, anaḥ nmallxin mn-anna mayla.” (35) waḷḷa allxinnaḥ, bess infaḏ l-felkil mōya salčaṯ b-ġūrča; iʕber mōya ʕa mutōr, iṭfaṯ. (36) ʕayninnaḥ, willa mōya nōfḳin mett ṯmēn ṣānṭi, lorkaʕ lā karrinnaḥ nfuṯḥeṯṯ ṯarʕa w lā mett. (37) baʕdēn ʕarpšinnaḥ ʕa ʕakkōra l-elʕel w naṭṭinnaḥ. (38) ayṯinnaḥ mákana, žabḏaččaḥ w nifḳinnaḥ. (39) čbaḳḳinnaḥ eṯlaṯ šōʕ w anaḥ nḳaʕyin m-misti mōya. (40) w xaṭərṯa xett p-šičwōyṯa nnaḥḥīčin w nōzin ʕa ḏemseḳ b-bāṣ, xett ʕemml‿ōbəl wehbe. (41) atar iḳḏum m-ṯēčča p-ḳalles wōb ōṯ xašīṯəṯ ṯelka nōfḳa mett iṯər mičər, lorkaʕ ōṯ tarba yallex. (42) amrulle: “rožāʕ!” (43) ōmar: “lā! hōš nmallxin p-sorʕṯa, nsōlḳin maʕ xašīṯa w nmačimmin nōzin.” (44) niḥčinnaḥ, amraḥle [sic] (=amərlaḥle): “yalla zēx! bess čḳaṭṭaʕ nrōxpin anaḥ.” (45) ōmar: “lā sulḳōn, sulḳōn! aḥsan! bess yiṯḳan oḳra aḥsan mallxa.” (46) waḷḷa zalle hanna p-sorʕṯa w ōčem ʕapper b-ōx xašīṯəṯ ṯelka. (47) isleḳ xann hanna bāṣ p-ḥaṣṣl‿ōx xašīṯa w inḥeč ʕa ġappōna. (48) xaṭərṯa nnaḥḥīčin ʕa ḏemseḳ xett m-mekro, wōb šufēr aḥḥaḏ ušme žuryes faraḥ. (49) bess mṭinnaḥ l-mafərḳa, w ʕa Ɂustrād ḳalles, ižbaḏ w allex. (50) b-ʕilmi allex hanna b-mett sorʕəṯlə ṯmēn. (51) <ar> fážɁatan </ar> willa iməḥ frōma w abət zōʕeḳ: “taʕəslaḥəl zaləmṯa! taʕəslaḥəz zaləmṯa!” (52) niḥčinnaḥ nmarəhṭin — ē, čūṯ la zaləmṯa w la mett. (53) hū yā wōb ġarreḳ, yā čxōyal m-mett fayya m-mett šaġəlṯa - činya. (54) “taʕəslaḥəz zaləmṯa”, willa ʕayninnaḥ elġol uppe šečča šobʕa ḥḥōḏ, mett čappīran šinnayhun w mett dangīrin rayšayhun, mett ġrīḥin, mett ifkaš ḏwōṯun. (55) hanna zaləmṯa ti taʕse.