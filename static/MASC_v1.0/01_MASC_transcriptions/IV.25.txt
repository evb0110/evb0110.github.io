(1) ōṯ ṯaʕla inžes, iḥles, imles, allex p-tarba willa miščaḥ fṭīsča w aʕla ʕaḳōna, ʕammōxel menna ʕaḳōna. (2) msallem aʕle, mamelle: “mō ʕačmišw?” (3) maʕzemle ʕaḳōna yīxul ʕemme mn-ōf fṭīsča. (4) iṯḳen ṣoḥəpṯa ʕaḳōna w ṯaʕla. (5) uxxul yōma ṯyillun ōxlin mn-ōf fṭīsča xann ta ḥasslaṯ. (6) yōma m-yumō ṯēle ṯaʕla laʕ ʕaḳōna mamelle: “ana nirḥem nislaḳ xann mišwōra ʕemmax b-anna žawwa.” (7) amelle: “čsōḳeṭ, činya mō maṣeblax?” (8) amelle: “čuʕle mett, nlōḳeṭ kayyes.” (9) ḳōye ṯaʕla, rōxeb ʕa ḥaṣṣil ʕaḳōna w ṭōyar bē b-ō šmō. (10) hinn w allīxin bə-šmō, mʕayn xann ṯaʕla ʕal‿arʕa, miščaḥ rōʕya w īle xarufyōṯa. (11) w hū ʕamʕayn aʕle, ẓōḥeṭ maʕ ḥaṣṣil ʕaḳōna – sōleč. (12) hū w salleč, mʕayn l-erraʕ miščaḥəl rōʕya erraʕ menne. (13) mʕayn rōʕya l-elʕel, miščaḥəl ṯaʕla naḥḥeč mnə-šmō, ḳōye m-zawʕe mṭaššarəl farwṯe w šōmeṭ. (14) mʕayn ṯaʕla, miščaḥ farwṯa erraʕ menne, mōmar: “yā aḷō, čayṯinn p-ḥaṣṣl‿ōf farwṯa, yā aḷō, čayṯinn p-ḥaṣṣl‿ōf farwṯa!” (15) išmaṭ rōʕya w xarufyōṯe xann willa islač inḥeč ṯaʕla p-ḥaṣṣil farwṯa. (16) inəpṣaṭ, ḳōye mxassēla w mallex bā w iṯḳen mičmaxṭar. (17) yōma m-yumō xassīlla w naffeḳ mišwōra, willa miščaḥle ḏēba. (18) mʕayn bē xann, ižxex b-ōf farwṯa w allex, mamelle: “mōn šulēx hōf farwṯa?” (19) amelle: “ana! ana nmišw farwōṯa. ču čyaḏḏeʕ?” (20) amelle: “lā!” (21) amelle: “batt čišwīl farwṯa xwōṯa.” (22) amelle: “ē, bess čmayṯīl ḥammeš xarūfyan.” (23) ḳōy-- ē... ayṯēle ḥammeš xarūfyan, naxəslēle ḏēba, w šulēle ḳommil wakre. (24) iṯḳen ṯaʕla mʕapper [sic] (=mʕappar) minnayy w mxazzenlon el-- elġol w ōxel minnayy l-fačərṯil mett yarḥa. (25) willa ḥamēle ḏēba yōma m-yumō, amelle: “ḥasslaṯ farwṯa?” (26) amelle: “šulilla satra w ḥaṣṣa w ḳayya batta mett ḥammeš xarūfyan ḥrōn, mḥassla.” (27) ē, zelle ḏēba msayyet ḥammeš xarūfyan w mayṯlēle, ḳaṭellon w mišwēlon ḳommil wakra. (28) mʕapparlun ṯaʕla ʕ mahle w ōxel, w minəpṣaṭ hū w bnōye w eččṯe. (29) xett xann bōṯar mett yarḥa, yarḥa w felke, ḥimne ḏēba l-ṯaʕla, amelle: “mō iṯḳen əf-farwṯa?” (30) amelle: “ḳayya kanōra. ayṯilī ḥammeš xarūfyan mḥassla.” (31) ḳōyem ḏēba zelle msayyet ḥammeš xarūfyan w mayṯēlon. (32) bōṯar mett yarḥa ḥimne ḏēba, amelle: “mō iṯḳen əf-farwṯa?” (33) amelle: “sattḳič ʕanmišwēx farwṯa?” (34) laḥeḳle ḏēba batte yḳuṭlenne. (35) hinn lḥiḳill baʕḓinn b-ōš šiḳya, ōṯ fallōḥa šaww kūsa ʕa xoṯla w ḳawwīrəl leppe. (36) ḳōye ṯaʕla m-zawʕe ʕōbar p-kusōyṯa, mʕallḳa b-žesme w marheṭ bā ʕ wakre. (31) hū w ʕapper b-wakra, maʕṣya kusōyṯa p-ṯemmil wakra w mōẓeṭ ʕōbar. (38) ṯōḳen elġol w ḏēba inṭer elbar šaʕṯa, ṯarč, eṯlaṯ – lōmar yinfuḳ. (39) ḏēba ačʕeb m-ḳaʕəṯṯa, zalle. (40) atar iščġel əhwō, kusōyṯa p-ṯemmil kus-- p-ṯemmil wakra ṯiḳnaṯ mṣaffra mnə-hwō. (41) mō mfakkar ṯaʕla elġol? mame-- ōṯ ḏēba elbar, hū či ʕamžōʕar. (42) uxxul yōma xann hanna hwō šaġġal w hanna žʕēra tayyer b-ōk kusōyṯa. (43) ixfen ḏēb-- ṯaʕla, mamell‿eččṯe: “ḳūm, battaḥ ničṣōraʕ. či ġōleb axell ḥrēna. mō battaḥ nišw.” (44) mičṣarīʕin, ġalebl‿eččṯe axella awwal yōma. (45) ṯēn yōma ōxel ebra mnə-bnōye, ṯēleṯ yōma ebra mnə-bnōye, xann ʕa ṯlōṯa arpʕa yūm ḥassel xōla w iḳəʕ elġol. (46) ē, mō batte yišw? lā aṣəf ġappe mett, ōmar: “yalla, yā kasra yā naṣra aʕəl w ʕa ʕtuwwōy!” (47) ḳōye mḳappaʕ w nōfeḳ p-sorʕṯa, b-rahṭa. (48) m-zawʕe atar mʕallka [sic] (=mʕallḳa) hōk kusōyṯa w marheṭ bā mett ʕaṣra kilo metər. (49) mʕayn r-roḥle, čūṯ mett, lā ḏēba wala <ar> mā yaḥzanūn </ar>. (50) mʕayn xann kuḥkulle, čūṯ ġayr hōk kusōyṯa ʕallīḳa b-žesme. (51) maḳemle ḳyōmča mčapparla, manʕeləl ōbu w mxarraḥər rūḥa. (52) amella: “hašš či affīšən nuxlell ičəṯ w lə-bnōy, w ana nōmar ḏēba elbar ʕamžōʕar.” (53) mčapparla, mazʕel w mallex b-ōb barriyya.