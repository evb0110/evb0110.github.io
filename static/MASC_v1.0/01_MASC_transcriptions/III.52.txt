(1) ōṯ ġappaynaḥ bə-blōtaḥ ḏayra ušme ḏayril berkṯa, ḏayra ḳatīmay baḥar baḥar. (2) ḏayra ḳatīmay baḥar baḥar w maḳəstille žmīʕčil ommṯa m-xullə blatō w m-xutt tawlōṯa. (3) w berkṯa — tastūra m-xōṭra — ušma čaḳla. berkṯa — tastūra m-xōṭra — ušma čaḳla. (4) aṣla mučwōlay, m-tīrəčlə bʕalbak. (5) wayba xṭība l-ebər ḏōḏa b-ʕezzlə ṣbawṯa w xṭibōl ebər ḏōḏa, w ḥḏučča lā wōṯ ažmal menna. (6) yōma m-yumō šimʕaṯ p-čikrīzəl čilmiḏōylə mšīḥa, ʕamkarrzin b-ešəmlə mšīḥa. (7) ḳōmaṯ riḥmaččil čikrīza ti ʕammaḥəkyin bē, w əṭṭawwʕaṯ əp-sabīl əmšīḥa w baṭṭlaṯ čičɁahhal l-ebər ḏōḏa. (8) aḳam ōbu batte yaġəṣbenna b-ebər ḏōḏa. (9) amrōle: “lōfaš bann ničɁahhal w lā bann nitxul ana b-ōt tunya ḳaṭʕiyyan ábatan.” (10) ḳōyem ōbu batte yažəbrenna. (11) ḏikkil ščaḥyaṯ inno ōbu batte yažəbrenna, ḳōyma bib-lēlya šōmṭa m-payṯun ʕ barriyya. (12) w hī allīxa b-ōb barriyya, sōleḳ nohra. (13) ḥōmya fallōḥa ʕamẓōraʕ ḥiṭṭō. (14) w hū ʕamẓaraʕəl lann ḥiṭṭō, sallmaṯ aʕle w ḥakačče. (15) w amrōle: “m-faḓlax, iz kōn ṯōle barnaš ʕamšaʕʕel miʕəl, čamellon: imreḳ aʕəl bisnīṯa m-yōməẓ ẓarʕiččil lann ḥiṭṭō, w ṭaʕnaččil ḥōla w čabiʕaččil laxṯa w sḳillaṯ allīxa.” (16) bōṯar mil ḳaṭṭʕaṯ meʕle, wa iz naffaḏ ōbu w ebər ḏōḏa allīxin lḥiḳilla la-ḥitta yiḥmun hanik mawžūt yražiʕunna. (17) infaḏ ʕl-anna fallōḥa amrulle: “iḥmič mett bisnīṯa mirḳaṯ mn-ōxa aw mirḳaṯ aʕlax b-ḓḓabəṭ aw kiza?” (18) amellon: “m-yōməl nōb ʕanẓaraʕəl lann ḥiṭṭō imreḳ bisnīṯa m-ḥalōyṯa m-ṣafōyṯa w ḳaṭṭʕaṯ.” (19) p-ḳotərṯil aḷō w b-ʕelme hanna ẓarʕa ti wōb ʕamẓaraʕle, hōṯe yōma lā afač aʕle waḳča ḳuṣṣur illa affeḳ w isleḳ maʕl‿arʕa w bayyan kaɁinno ṯḳelle mett yarḥa iẓreʕ w affeḳ b-Ɂamərl‿aḷō w ḳotərṯe. (20) hōb bisnīṯa čbaḳḳaṯ čabiʕōt tarba w ōṯya <ar> illa an </ar> nafḏaṯ ʕa blōtaḥ maʕlūla. (21) nafḏaṯ ḏ-ḏokkṯa ušma blōta ʕillō. (22) xulla mʕarrō w šenna ṣaʕba w čūṯ tarba čaḳtar čiḥḥuč menne ʕa blōta ti mawžūt ḥāliyyan, b-waḳčil ḥōḓar. (23) ḳōmaṯ ṭalpaṯ mn-aḷō yičhayyaḳla tarba, yifṯoḥla tarba, mett čaḳtar čiʕbur menne maʕ l-ōš šenna w čiḥəm ḏokkṯa čiləčži lēla čiḳʕēla bā. (24) aḷō p-ḳotərṯe w žlōlče faṯəḥlēla hanna ḏaḥaḳōna ti b-žehṯa manḥōyṯa. (25) ʕillaṯ w čbaḳḳaṯ naḥḥīča ʕal‿awwalčlə blōta ti imōḏ mawžūt, ōṯ mʕarrṯa, silḳaṯ w ḳʕalla b-ōm mʕarrṯa. (26) iṣhaṯ. yōməl iṣhaṯ arkaṯ ʕ šenna b-īḏa ti yummen w ṭalpaṯ mn-aḷō, aḷō yšattarla ḏeməʕṯil mōya, ḳalles mōya čišəč mett čraṭṭbell leppa. (27) aḳa aḷō šattarla mōya mn-ōš šenna. (28) šattarla mōya mn-ōš šenna, iṯḳen mnaḳḳṭin ʕa ḏokkṯa ġūrča ex ġorna, ḳalča. (29) ižčmaʕ hann mōya w iščaṯ w aḥəmtaččil aḷō. (30) ṯiḳnaṯ uxxul yōma nōḥča mičʕarrfa ʕ šaʕba ti blōta awwal bi-Ɂawwal, ḳalles ḳalles w əmṣallya w miḓḓarrʕa l-aḷō w ṭōlpa menne. (31) iṯḳen uxxul mōn, ġappe zaləmṯa ču ḥayle aw ebra ču ḥayle, nōḥča mṣallyōle, b-ʕawnl‿aḷō mayṭeb. (32) ḏikkṯil mayṭeb hanna ti ču ḥayle, ṯyillun marōye, ḳōymin marōye mḳattmilla htīṯa aw xōla aw ščū aw metti yaʕni yīb īle ḳīmča w karōmča lēla. (33) čbaḳḳaṯ xann ṭūlčil ḥayōṯa. (34) ḏikkil čbaḳḳaṯ xann ṭūlčil ḥayōṯa, marōylə blōtaḥ w ti kuḥkullə blōtaḥ xullun sawa p-ḳalamōna xulle, iṯḳen šōmʕin p-ṣīṭa. (35) iṯḳen mayṯyilla ommṯa ču ḥaylayn mayṭbōlun. (36) iṯḳen mḳattšilla w baḥar baḥar šaʕba raḥemla <ar> illa an </ar> mīṯaṯ w šwulla ḳabra ḳūrlə mʕarrṯa ti.. ti iḥḥaṯ bā w ḳʕalla bā ṭūlčil ḥayōṯa. (37) w baʕdēn aḳam ʕammrulla maḳōma, w b-anna waḳča ti nībin bē xett išw klēsya l-mar yuḥanna ḳūra. (38) w hōš ḏayril berkṯa išher b-maʕlūla w b-ġayril maʕlūla w p-xull tawlōṯəl ommṯa. (39) w maḳəstille w ṯyillun ẓayrille w mičbarīxin menna, w la-ḥitta ʕčabrunna bə-xṯōblə mšīḥa, wa hū inžīla awwal šahətyōṯa m-ti ōmen bə-mšīḥa w čilmiḏōye. (40) w əʕ waʕyaḥ anaḥ bə-blōtaḥ išwaṯ mett eṯlaṯ ʕžībyan. (41) w m-žoməlṯon ḥormṯa wayba ʕōžza, xčōr w karsīḥa m-ruġrōya w ʕawwīra m-ʕaynōya. (42) ayṯunna marōya w assḳunna ʕ maḳōməl berkṯa w ṭaššrunna elʕel. (43) čbaḳḳaṯ ṯlōṯa yūm, awwal yōma, ti ṯēn, ti ṯēleṯ. (44) aḥəḓraṯ aʕla w ayṭbačča m-karsaḥča wə mnə-ʕwurya. (45) masəḥlalla ʕaynōya, aḳa faṯṯaḥ w iḥmaṯ bēn. (46) w lamsalla ʕ ruġrōya, ḳōmaṯ ayṭbaṯ w allxaṯ w niḥčaṯ m-maḳōma ti mawžut b-rayšlə mʕarrṯa l-ġapplə klēsyil mar yuḥanna, ōṯ metti šubəʕ ṯmēn taržan w ḳʕalla mẓaləġṭa. (47) w aḳa arkes [sic] (=arkeš) <ar> rayyes </ar> ti wōb hū ḳašīšəḏ ḏayra w arkšull ḥažžōṯa ti maxətman b-ḏayra w bə-klēsya, w taḳḳunn naḳōsa bib-lēlya. (48) išmeʕ marōylə blōta, iṯḳen mšaʕʕlin: “mō ōṯ? ʕamtōḳeḳ naḳōsa bib-lēlya.” (49) ōmar: “berkṯa išwaṯ ʕžīpča, ayṭbaṯ eḥḏa ʕwōr w mkarsḥa.” (50) aḳam išw xenša w ṣlōṯa ʕ nīṯ l-ōt ti ayṭbačča berkṯa wə ʕ nīṯəl berkṯa - tastūra m-xōṭra. (51) w mazəkrin baḥar baḥar ʕžibōṯa šwaččen. (52) ayṭbaṯ ommṯa ču minʕattin m-ti čbīrin w m-ti ʕawwīrin w m-ti mkarsḥin w <ar> halumma žarr </ar> mn-anna mett menne baḥar. (53) w l-ōš w l-emḥar maḳəstilla mnə-žmīʕčlə blatō w mnə-žmīʕčit tawlōṯa w mɁomīnin bā, w <ar> xāṣṣatan </ar> anaḥ, marōylə blōta, nraḥmilla w nimḳattšilla w nmišwin ʕēḏa. (54) īla ʕēḏa, ʕēḏ berkṯa xṣūṣay, nmišwin mašəʕlō w nmišwin ʕaraḓyōṯa w nsōlḳin nẓōyrin b-berkṯa w mičbaḳḳ ʕēḏa iṯər yūm ʕammal bə-blōtaḥ. (55) w ana ōbəl ʕabdo čažra, aḥkiččil ḳeṣṣṯil berkṯa bə- <ar> muxtaṣar </ar> ʕa hwōyəl min nrawwīlla, yaʕni ʕa hwōyəl mil... ʕa hwōyəl mil šimʕičča m-ti iḳḏum minn, ti awrab minn, ʕomra w ḳatra.