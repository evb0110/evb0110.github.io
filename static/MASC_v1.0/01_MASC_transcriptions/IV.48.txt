(1) lčaḳyaṯ šunīṯa w šēḏa, iṯḳen maḥəkyin ʕemmil baʕḓinn: “mōn aḳwa, hačč willa ana?” (2) amrōle šunīṯa: “lā, ana aḳwa.” (3) amella šēḏa: “lā, ana aḳwa minniš.” (4) amrōle: “ṭayyeb, ōb čōžra flanō, čōžərlə ḳmōša. hanna, hū w eččṯe waffīḳin baḥar, uppax čxalifenn b-baʕḓinn?” (5) amella: “ē!” (6) amrōle: “zēx!” (7) zalle hanna šēḏa, iṯḳen mġarreb, mišw šaġlōṯa šiḏanōyan yxalifenn b-baʕḓinn - lā aḳtar. (8) ʕowwet l-ġappil šunīṯa, amella: “lā aḳtriṯ ʕlayy.” (9) amrōle: “ḳʕāx ʕemmil ġappōna!” (10) ḳʕōle, zlōla hōš šunīṯa l-ġappil lanna čōžərlə ḳmōša. (11) amrōle: “batt šaḳəfṯəl əḳmōša yīb čūṯ menna p-xull lōb blōta, lōm mḏīnča.” (12) amella: “yā ḥōləč, hōḏ ġōlya baḥar.” (13) amrōle: “čeʕle mett, ana ūl ebra waḥtōnay, čūṯ ġayre, w irḥem šunīṯa, yaʕni w čɁahhīla hī w batte yahtēla htīṯa.” (14) amella: “kayyes.” (15) w amrōle: “batte yīb yaʕni lawnil šaḳəfṯəl ḳmōša ynasibell ḥormṯa ʕomra ṯlēṯ w ḥammeš išən.” (16) liɁanno hī yaḏḏiʕōl eččṯil čōžra, exma ʕomra yaʕni. (17) l-ḥōṣel mapplēla hōš šaḳəfṯəl ḳmōša. (18) ḳōyem mamrōle: “ē ču ʕimm xuṭṭ ṭīma, hann exma yūm nmayṯillōx.” (19) amella: “čeʕle mett, šḳūl!” (20) šaḳlōl lōš šaḳəfṯəl ḳmōša ti kayyīsa w zlōla. (21) hī atar wayba baḳḳirōl payṯe ʕa maẓbuṭ. (22) zlōla mōṭya l-ḳommil payṯe w taḳḳōl ṯarʕa. (23) ḳōyma eččṯil lanna čōžra, faṯḥōṯ ṯarʕa, willa ḥormṯa xčōr. (24) amrōla: “yā birč, čmaffōl ničneḥ ġappiš ḳalles? ana nčaʕbōn.” (25) amrōla: “čfaḓḓāl!” (26) ʕibraṯ leʕla ḳʕalla čnīḥaṯ hōḏ, w ašḳačča finžōnəl ḳahwe. (27) l-ḥōṣel amrōla: “iṯḳen waḳčələ ṣlōṯa, čmasəmḥōl nṣall ġappayxun?” (28) amrōla: “ṣallāy!” (29) ḳōyma mṣallya ġappayy. (30) šwalla mṣallaynīṯa ti mṣallyin aʕla p-ṯēn ġorfṯa w ḳʕalla hōḏ mṣallya. (31) hōš šaḳəfṯəl ḳmōša atar šawwiyōla ʕemma. (32) ḳōyma b-ḏukkillə mḥassla ṣlōṯa, maḳimōl lōš šaḳəfṯəl ḳmōša w mišwōla erraʕ mn-ōḏ sužžōtča ti mṣallyin aʕla w nōfḳa w ʕōbra ʕa ṯēn ġorfṯa l-ġappil lōṯa ḥormṯa. (33) willa mōrčil payṯa ḥaḓḓirōla aḳərṭūṯa. (34) ḳʕalla aḳərṭaṯ w sčakəṯraṯ p-xayra hōš šunīṯa xčōrča w zlalla. (35) zlalla ʕ payṯa hōḏ. (36) ṯōle ʕrōba čōžərlə ḳmōša ti zappnələ ḳmōša ʕ payṯe. (37) aḥšem ġabrōna w aḳam yṣall. (38) amrōle eččṯe: “ayba sužžōtča p-ṯēn ġorfṯa <ar> əl-ʕāde </ar> yaʕni frīsa. zēx ṣalla!” (39) hanna ṯōle ʕamṣall ʕal-ō mṣallaynīṯa, willa iḥəm erraʕ mn-ōḏ mṣallaynīṯa ti mṣall aʕla mett hanna. (40) rafʕil lōḏ mṣallaynīṯa — hann... sužžōtča mšammyilla —, nčīžča <ar> wa iz </ar>, šaḳəfṯəl ḳmōša ti applēl əxčōrča willa hī b-zōta. (41) šeh! w əxčōrča waḳča ḳayyilōle, inne ebra irḥem eḥḏa w čɁahhīla. (42) ōšek b-eččṯe, inne maʕnōyṯa hōḏ hī. (43) ḳōyem maġḓeb, mazʕel baḥar w mḳallaʕl‿eččṯe l-ġappit tiḏōya. (44) ṭabʕan xčōrča w šēḏa mraḳibillun. (45) ġayyeḏ, zlallun [sic] (=zallun). amrōle hōḏ šunīṯa xčōrča: “mōn infeḳ aḳwa, ana willa hačč?” (46) amella: “laɁ, šunīṯa aḳwa m-šēḏa!” (47) amrōle: “hōš ana mann nʕawitenna lōḥ ḥormṯa, eččṯič čōžra nʕawitenna l-ġappil beʕla.” (48) amella: “exət?” (49) amrōle: “čūb šoġlax!” (50) zlōla hōḏ l-ġappič čōžra mett čawəflēle ṭīməl... kfōyṯil šaḳəfṯa. (51) amrōle: “lā čwaxiḏinn, ana čɁaxxriṯ aʕlax iṯər yūm w čiḥəm, šaḳəfṯa zlalla mn-īḏ, ḓawwʕičča.” (52) “ex ḓawwʕīšna?” (53) amrōle: “ana w nōza m-naḥḥīṯa flanōyṯa nčaʕbōn, taḳḳiṯ ṯarʕa willa ōṯ ḥormṯa faṯḥall. (54) w čnīḥiṯ ġappa w ṣalliṯ ġappa w šwall aḳərṭūṯa w nšiččiš šaḳəfṯa ġappa. (55) ḏokkṯiṣ ṣalliṯ šwiččil lōš šaḳəfṯa hanna w nšičča, ḳōmiṯ zlill ʕ payṯ. (56) bōṯar mil‿imṭiṯ l-payṯ, willa fčakriṯ p-šaḳəfṯa. (57) ʕawītiṯ nimtawwra ʕa ḏokkil lanna payṯa ti ʕibriṯ aʕle - ḓawwʕičče, lorkaʕ sčahtiṯ.” (58) amella: “yfuḓḥell ḥarīmiš baʕʕīḏča, ē ḥarplīšəl payṯ hašš!” (59) amrōle: “ʕaya?” (60) amella: “ē p-sappiš ḳallʕiččil‿ičəṯ l-ġappit tiḏōya, ṭaššričča.” (61) amrōle: “taxīlčax, ana ču nbōʕa niḓḓur barnaš, w činya mō, ana sappa, ayṯa nnušḳell‿īḏax, mann nʕawətlēx eččṯax.” (62) ḳʕalla šaḳlōle mayṯyōle, amella: “zīš ʕawīta!” (63) zlōla l-ġappl‿eččṯe, xett maḳimōla marənḥōla. (64) mayṯyōla w mʕawətlōl beʕla. (65) waffḳaččun ʕawītaṯ, w hī xalifaččun w hī waffḳaččun. (66) meʕnōyṯa šunīṯa aḳwa m-šēḏa. 