(1) ōṯ malka w wzīra allīxin tarwīšin ʕa šaṭṭil baḥra. (2) iḥəm aḥḥaḏ ʕamsayyet samkōṯa p-xanunō. (3) aḳa amelle malka, amelle: “ṯlōṯa w ṯlōṯa w ṯlōṯa lā... lā ačənḥunnax maʕl-ann ṯlōṯa?” (4) amelle: “laɁ, ču mʕayyin, lā ačənḥunn.” (5) allex ḳalles ḥrīṯa, amelle: “ʕaya lā allxič bakkar?” (6) amelle: “allxiṯ bakkar bess laxəṯ nifḳaṯ l-ġayr.” (7) bōṯar ḳalles šaʕʕle wzīra l-malka, amelle: “mō ʕačmaḥək hačč w hanna ġabrōna sayyōtəs samkōṯa?” (8) amelle: “lā iḏʕič mō aḥkinnaḥ?” (9) amelle: “lā.” (10) amelle: “lakōn ḥaram hačč čīb wzīra. ṭaššrē hū yṯēle l-ōxa!” (11) amelle: “mō čifsīrun?” (12) amelle: “ṯlōṯa w ṯlōṯa w ṯlōṯa, yaʕni ṭešʕa yarəḥ ti ṣayfōyṯa lā ʕayyullax maʕl-ann ṯlōṯa yarəḥ ti šičwōyṯa.” (13) “xanunō w xanunō w ašbaṭ ḥetta ʕačnōḥeč b-misti baḥra. ču mʕayyēx ḳorṣit tunya?” (14) amelle: “ču mʕayy, ana nōxel uxxul yōma b-yōme.” (15) amelle: “ʕaya lā čɁahhlič bakkar?” (16) amelle: “čɁahhliṯ bakkar, bess nifḳaṯ xalifəč bisənyōṯa. šaḳlunna ġarība, sḳilliṯ ʕanmiščġel l-ḥetta ṯiḳniṯ nixčur.” (17) amelle: “ruġrōx exət?” (18) amelle: “iṯḳen eṯlaṯ, ču ʕanmaḳtar nallex ʕlayy.” (19) ē, amelle: “exət ġmōʕča?” (20) amelle: “čfarraḳ.” (21) amelle: “exət ti baʕʕīḏin?” (22) amelle: “iṯḳen ḳarrībin.” (23) amelle: “ext‿iṯər?” (24) amelle: “iṯḳen ṯlōṯa.” (25) amelle: “lā zzappen b-irxeṣ!” (26) amelle: “lā. lā čwaṣṣett ti ḥarīṣay!” (27) amelle wzīra l-malka, amelle: “mō aḥkič hačč w hōz zaləmṯa?” (28) amelle: “mō yawḏʕinn?”  (29) amelle: “lōb ču čmayṯēl žwōba – baʕʕīḏa – mann nḳuṭəʕlēx rayšax.” (30) zalle ʕ payṯa, naffeḳ xolḳe. (31) šwalle eččṯe ḳahwe lə-wzīra – lōmar yišəč. (32) amrōle: “ʕaža?” berče. (33) amella xann xann soləfṯa, w bōṯar ṯlōṯa yūm malka batte yḳuṭəʕlēle rayše – lə-wzīra. (34) amrōle: “basiṭōy. hanik wčōbin [sic] (= wčībin)?  ʕa mōn mirḳičxun?” (35) amella: “mirḳinnaḥ ʕ sayyōtəs samkōṯa.” (36) amrōle: “zēx leʕle, mallē yaḥəklēx soləfṯa čifsīra!” (37) zalle, zalle l-ġappe. išḳal emʕa ḏahəb, amelle: “bax čmall mō čifsīrun!” (38) amelle: “ču namellax.” (39) amelle: “hann emʕa ḏahəb!” (40) atar ḏahba ōṯ aʕle ṣūrčil malka w mḓōye. (41) fassarle amelle: “ṯlōṯa w ṯlōṯa w ṯlōṯa yaʕni ṭešʕa yarəḥ. hannun ču... lā aġən maʕl-ann ṯlōṯa yarəḥ ti šičwōyṯa, sḳilliṯ ʕanmiščġel p-xanunō w xanunō w ašbaṭ.” (42) hanna awwal mett, w baʕdēn amelle: “šaʕʕel maʕ ruġrōy. amrille: ču ʕanmaḳtar nallex ʕlayy, ʕanmallex ʕa ʕukkōzča. (43) šaʕʕel maʕ ʕaynōy. amrille: xett ču ʕanḥōm l-boʕḏa baḥar. (44) w šaʕʕel maʕ šinnōy, amrille: šinnōy xette filkayy iṯḳen harhīran. uxxl‿eḥḏa balḥōḏa. (45) amelle [sic](=amilli): ʕaya lā čɁahhlič bakkar? (46) amrille: čɁahhliṯ: bakkar, bess nifḳaṯ xalifəč bisənyōṯa. mxaramča l-xann sḳilliṯ ʕanmiščġel.” (47) yalla, ḥassel.