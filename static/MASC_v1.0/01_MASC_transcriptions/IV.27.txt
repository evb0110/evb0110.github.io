(1) brōša ti wōb m-ġappaynaḥ b-maʕlūla ʕ zamōnəl ḳatem wōb leppe ḥōḓar ex leppis sabʕa w nišōne bə-ḳwōsəl buntḳōyṯa ču mōxeb ábatan. (2) yōməl ixčer isleḳ ʕ bōle yzelle yiḥḥuž p-ḳotša yḳatteš. (3) aḳam zalle hū w exma ḥḥōḏ mnə-blōtaḥ maʕlūla, w ʕ tarba črōfaḳ ʕimmayn šaʕba baḥar m-marōyəḏ ḏemseḳ. (4) w hinn allīxin ʕal-anna tarba b-Ɂiččižōhəl ḳotša, iṯḳen marōyəḏ ḏemseḳ ḓōḥkin ʕa brōša w mmaṣəxrin aʕle, hann šappō ti ḥammiyill ḥalinnun w ašbahōyin w awwalčiṭ ṭaləʕṯun w tunya ḓḥikōlun. (5) iṯḳen brōša mamellon: “wrāx, lah yā bnōy, ana ġabrōna nixčur, ana hōš yōmən nōb... nōb xwaṯinxun šappa, xullxun sawa ču čimʕapplill ʕayn.” (6) ḳʕōlun ḓōḥkin aʕle w mmaḳəlsin zawta. (7) w hinn ōzin, battax čīmar másalan b-felkit tarba w ōz, infeḳ ʕlayn ġazwa ʕurrōbay mn-ann ti skinill əl bādye. (8) yōməl infeḳ ʕlayn hanna ġazwa w izʕaḳ bōn, aḳam marōyəḏ ḏemseḳ w hann ti aybin ʕemmlə brōša xullun sawa iḳṭaʕ leppon zawʕa. (9) ḳōyem brōša mičražžal maʕ ḥmōre, nōḥeč maʕ ḥmōre w žabeḏəl buntḳōyṯe w zōʕeḳ b-ʕaḳīta ti... ti ġazwa, amelle: “lā čīmar lā amrillax ana brōša. ḥayyēt maʕl-anna šaʕba xulle ssawa!” (10) amelle: “nōz nšukkerr ruməḥ w lōb minžat hačči brōša čimʕattellə ḳwōsax w nyōḏaʕ inno hačči aw ġayrax.” (11) aḳam ʕaḳīta ti ġazwa šakker romḥe, amelle: “šuḳlā m-šayərṯa ti romḥax m-ḏokkṯa flanōyṯa!” (12) w ikʕam aʕle w ḳawwsir romḥa, šaḳliš šayərṯa b-zōta. (13) amelle: “<ar> fiʕlan </ar> hačč brōša.” (14) aḳa aʕəf miʕlayn w baṭṭel yšallḥenn w atīrəl l rayšlə ḥṣōne hū w ʕurrabōy ti ʕemme w arḥel. (15) ṭaššrunne w zalle. (16) iṯḳen atar hinn čabiʕutt tarba ʕa ḳotša, w iṯḳen marōyəḏ ḏemseḳ, hann šappō w ti mawžūtin ẓuʕrō w rappō, xullun sawa iṯḳen mkarrmille w iṯḳen mḓayifille w aḳam, xullun sawa aḳa p-ḥafəlṯe. (17) atar marḥūma wōb... wōb čūṯ ašbah menne bə-blōtaḥ w lā aṭyab mnə-ḳwōse ḳaṭʕiyyan bə-blōtaḥ ábatan ábatan.
