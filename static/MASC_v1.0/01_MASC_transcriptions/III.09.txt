(1) bə-blōtaḥ ṯōḳen saylō baḥar, bess awrab sayla iṯḳen ešəl ōlef w‿eṭšaʕ emʕa w irpiʕ w ṯmōn; šammunne sayll‿emmin nažīb. (2) hōṯe sayla inḥeč šobʕa b-Ɂāb, p-ṣayfōyṯa. (3) emmin nažīb wayba ḳaʕya b-ʕayna ʕammažəlya. (4) waḳčil inḥeč sayla, izʕaḳ aʕla ommṯa, amrulla: “zḥūl tarba inḥeč sayla!” (5) šamṭaṯ. bōṯar ma nafḏaṯ l-ṯarʕa erraʕ m-bē ruzḳalla, fčakraṯ inno naššiyya lawḥiṣ ṣabōna. (6) ražīʕaṯ ḥetta čayṯell lawḥiṣ ṣabōna, willa miḥna sayla, žačča [sic](=začča) mn-arʕa šūna b-rayšiṣ ṣafṣafīṯa. (7) hōṯe sayla, keṯ [sic] (= keṯər) mil wōb iḳw atar, wōṯ iṯər [sic](=ṯarč) zalman xett, ḳaʕyan ʕa šīra p-sahəlṯil bisčanō, laṭšann sayla. (8) aḥḥaḏ minnayy ikmaš p-šīra w ʕaṣbe iḳw ōčem hatt. (9) w əḥrēna žabḏunne mōya ḥetta amṭunne r-riḥyil ḳamṣa l-awwalčiš šiḳya. (10) awwalčiš šiḳya sallīḳa ḥormṯa, ḥmačče, žabḏačče ḳalles w ṯalla appaṯ xebra. (11) inḥeč ommṯa ayṯunne, w ayṭeb w iḥḥ eʕṣar išən bōṯar menna. (12) baʕdēn iṯḳen nōḥeč saylō xaffīfin, baʕdēn lorkaʕ, čbaḳḳ mett eʕṣar išən la inḥeč saylō bnōb. (13) šiččōḏ... šiččōḏ nībin nišhīrin ġappil žaržūra barhūme, willa aptaṯ rayya činḥuč - xaffef. (14) baʕdēn aḳwaṯ, baʕdēn aḳwaṯ, bōṯar felkiš šaʕṯa willa inḥeč sayla. (15) nōfḳa mett šaʕṯa eʕṣar b-lēlya. (16) ē, xett hanna sayla ḥarreb baḥar. (17) atar bōṯar mil awḳef hanna sayla, ōxef mōya ḳalles, niḥčinnaḥ willa ščiḥlaḥəs sōḥṯa malya xifō w ramla, w ōṯ payṯa ellel l-bē ṭanžar, xett ʕapper aʕle mōya. (18) w nafḏinnaḥ l-ōxa, ʕ payṯil bē šōʕra, willa ščaḥyinnaḥ xett mōya ʕappīrin ʕ manšarča w əʕ maṭəʕma. (19) ḳʕōlun mett mʕazzlin hōxa, mett marəhṭin l-ellel. (20) baʕdēn, ṯēn yōma, ayṯ šaffōṭča, žabḏull lann mōya l-elbar w ḥasslinnaḥ. (21) ṯēn yōma niḥčinnaḥ nakšef p-šiḳya, niḥəm iza ḥarreb mett hanna sayla, willa ščiḥlaḥəl ḥaḳlō xullen ssawa malyan samalōna, smīllen sayla.
