(53) ḳʕōle mintar mnə-blōta lə-blōta, infaḏ lə-blōta, blōta rappa baḥar. (54) hū w tayyer b-ō blōta willa iḥəm payṯa iḥəl baḥar. (55) besse uppe šaġəlṯa eḥḏa ču ḥalya: ʕ ʕakkarō... ʕ ʕakkōrəl lanna payṯa tūr mantūrče mṣafṣaf rayšōyəš šappō. (56) iʕčžab inne mō hanna. hanna payṯa, mō šaġəlṯe? (57) iṯḳen anik mil ḥōm aḥḥaḏ mšaʕʕelle, mamelle: “mō soləfṯil lanna payṯa?” (58) mamelle: “allax b-ōk keṯərṯil ġaləpṯa. zēx ḥmōx šaġəlṯa čanəfʕennax. ču čōb b-anna suɁōla bnawb.” (59) ṭaʕəl ḥōle w mallex. (60) anik mil mšaʕʕel aḥḥaḏ mžawiblēle hanna žwōba. (61) baʕdēn willa iḥəm eḥḏa xčōr, ḥanniyōl ḥaṣṣa l-arʕa, xčōr baḥar rappa. (62) ōmar: “čūli illa hōḏ xčōrča čaḥkīl.” (63) ṯōle leʕla amella: “nimṣappaḥliš p-xayra yā ḥōlč!” (64) amrōle: “nimṣappḥōx b-emʕa xayr! mō čbōʕ?” (65) amella: “mō mič čbōʕa nmappīš, besse baš čmalli mō soləfṯil lanna payṯa w mō soləfṯil lann rayšō ti aybin p-ḥaṣṣil menne.” (66) amrōle: “wox yā ibri, allax b-anna suɁōla, čūṯ lzūma čiḏʕenne.” (67) amella: “taxīliš, nnašeḳlə ḏwōṯiš, mō mič čbōʕa nmappīš, ḥáyyalla aḥkīl mō soləfṯe,” w maffeḳ ʕaṣra ḏahəb w mapplēla mišwlēla b-īḏa. (68) amrōle: “yaʕni battax čiḏiʕ?” (69) amella: “ē, bann niḏiʕ.” (70) amrōle: “hanna payṯa payṯil malka flanō w hanna malka ġappe bisnīṯa čūṯ ġayra, w bisnīṯa ḥalya baḥar. (71) w bess... w malka ireb b-ʕomra w batte yɁahhlenna ʕa ḥayōṯəl ʕayne. (72) bess mḳattemla šappō, bnōyəḏ ḏōḏa, bnōyəl ḥōlča, bnōyəl ḥōla, bnōyəl ʕammṯa, šappō, bnōylə wzirō, lōmar čirəṣ, illa išwaṯ šarṭa. (73) amrōlun: xutt ti maḳtar yažəbrinni nḥakenne eṯlaṯ kilman ʕa ṯlōṯa yūm nšaḳlōle w ti ču maḳtar yažəbrinni nḥakenne nžawibenne eṯlaṯ kilman meʕnōyṯa nḳaṭʕōr rayše w nmišwōle ʕl-ann ʕakkarō. (74) w hannun rayšō ti aybin ʕ ʕakkarō xullun rayšōyəš šappō, m-ti ṯōlun batte yxuṭbunna w yaffunna čḥakennon w lā aḳtar. (75) ḳaṭʕaččir rayšun w šawwiyōlun ʕal-anna... (76) atar ču čōb b-ōš šaġəlṯa, yā ibri.” (77) amella: “bann nislaḳ leʕla wa-law batte yiṯḳan rayš m-žoməlṯil lann rayšō.” (78) arnaḥ p- fekre xann. xčōrča ṭaʕnaččil ḥōla w zlalla w hū ṭaʕəl ḥōle w zalle. (79) ataḳ ʕa ṯarʕun, nčḳulle naṭurō ti ḳaʕyin ġappa, amrulle: “lina čōṯ?” (80) amellon: “mann niʕbar laʕl-ōb bisnīṯa ti ayba hōxa.” (81) ḳʕōlun atar manəhyille mamrille: “wax, allax b-ōš šaġəlṯa, ṯōle aḥla mennax baḥar, ṯōle aḳwa mennax baḥar, ṯōle ašṭar mennax baḥar, ṯōle azka mennax baḥar w xullun lā aḳtar yišwun ʕemma mette w ʕaynēl rayšayhun anik aybin!” (82) amellon: “bann niʕbar leʕla w law rayš batte yiṯḳan ext‿ann rayšō.” (83) amrulle: “xann battax?” (84) amellon: “ē, xann batt!” (85) faṯəḥlulle ṯarʕa, iʕber leʕla amella: “nimmassīš p-xayra yā berčil malka!” (86) lā aḥərfaṯ aʕle. (87) “ex čība?” (88) ču maḥərfa aʕle. (89) “paʕḷō čmapṣūṭ.” (90) ču maḥərfa aʕle. (91) “paʕḷō čkayyīsa.” (92) ču maḥərfa aʕle. (93) ḳʕōle hanna, zlalla šwalle ḳahwe, šwalle šāy, šwalle mḓayafča ʕal-anna ṣummeč, billa ḥakya. (94) iḥčar b-Ɂamre, mō batte yišw? ʕayni willa iḥəm xawwṯa b-ġappōne p-xoṯla. (95) affna ču tayyirōl bōla, farkil xōčma ti ʕemme w šūne p-xawwṯa, amelle: “nimmassēx p-xa-- nimmassīš p-xayra yā xawwṯa!” (96) amrōle: “nimmassyōx b-emʕa, b-ōlef xayr. ex čōbi yā ebər malka? paʕḷō čmapṣuṭ. ext‿ayba ṣeḥḥṯax?” (97) “aḷō yṭawwlell ʕumriš yā xawwṯa w yafflēḥ hašši. yībaʕḷō bil-lēlya bann nissall ana w hašš. (98) aḥkilī mett ḥkōyṯa, affin nmawwah maʕ bōl! ḳayyaməl iṯər yūm w berčil malka batta čḳuṭʕerr rayš.” (99) amrōle: “lā, berčil malka ḥanunōy baḥar. berčil malka ču maṣəxya ʕ šappa xwōṯlə ḥkōyṯax čḳuṭʕerr rayše. hačči čmanẓum baḥar.” (100) amella: “hōḏi ču yōḏʕa, lā kayyes wala maḳref. aḥkilī mett ḥkōyṯa!” (101) amrōle: wōṯ əb-zamōne... wōṯ əb-zamōne xayyōṭa. (102) ōmar hanna xayyōṭa: “ana nḏayyeḳ b-ō blōta, mann nzill niḥmīl mett blōta, nzilli nisčarəzḳell aḷō bā.” (103) ṭaʕell ḥōle w mallex. (104) hū w allex b-anna tarba willa nčḳēle zaləmṯa ḥrīṯa. (105) sallem ʕa baʕḓinnun, amelle: “lina čōz?” (106) amelle: “waḷḷa nḏōḳiṯ bə-blōt w nōzi nšummell hwō b-ġayrlə blōta w nisčarəzḳell aḷō.” (107) amelle: “lakōn w ana xett xann. ḳō ničrōfaḳ sawa nšammill hwō sawa.” (108) amelle: “mō šaġəlṯax hačč?” (109) amelle: “nažžōra.” ṭaʕnull ḥalayhun w allex sawa. (110) hinnun w allīxin, willa ṯōle zaləmṯa ḥrīṯa. (111) xette sallem ʕa baʕḓinnun w črōfaḳ sawa. (112) amelle: “mō šaġəlṯax hačči?” (113) amelle: “ana šaġəlṯi nōska, nimṣalli b-anna ṭūra hanna l-aḷō wə ḏḏoyīḳiṯ, nōz niḥmīl mett ʕarḳūba xette, xett niḳʕīl nšummell hwō w ninsuk w nṣalli l-aḷō.” (114) amelle: “kayyes, ḳō ničrōfaḳ sawa!” (115) ṭaʕnull ḥalayhun w zallun. (116) hannun infaḏ l-ḏokkṯa, hinn w allīxin massaṯ tunya ʕlayy. ʕičmaṯ, batte yḏumxun. (117) iḥəm mʕarrṯa iʕber lēla. (118) hinnun w ḳaʕyin b-ōm mʕarrṯa, ifəčkar aḥḥaḏ minnayhun ōmar: “anaḥ ti baḥ niḏmux hōš ṯlaṯinnaḥ sawa. (119) balki ṯōle mett‿aḥḥaḏ ḥrōmay b-anna lēlya ḳaṭlannaḥ w šaḳəllēḥ ti ʕimmaynaḥ. (120) laɁ əl-Ɂawfaḳ nimḳassmill lanna lēlya ʕ baʕḓinnaḥ, ukkl‿aḥḥaḏ naṭarle eṯlaṯ arpaʕ šōʕ menne, naṭarlə rfiḳōye.” (121) nifḳaṯ ḳorəʕṯa awwalnōyṯa ʕ nažžōra. (122) awḳef ʕamʕayn l-boʕḏa willa iḥəm mette ikkum. (123) ḳarreb aʕle willa iḥəm xšurīṯa. (124) ōʕen kōra ʕ bōle w batte yissalli m-ḳorṣil lēlya. (125) affḳil ḳattūme w əl-minšōre w ḳʕōle mnažžar b-anna... b-ann eṯlaṯ arpaʕ šōʕ, willa nažərl‿ōx xšurīṯa affḳa ex zaləmṯa. (126) šwēla ḏwōṯa w šwēla riġrō w waḳḳfa w šwēla ex rayša w waḳḳfa asənta b-iṯər ṯlōṯa xīf w ṯōle arkšil... lə-rfīḳe. (127) amelle: “ḳōm! ḥassel waḳəč ana, iṯḳen waḳčax hačč.” (128) aḳam nifḳaṯ ḳorəʕṯa ḥrīṯa ʕa xayyōṭa. (129) aḳa xayyōṭa, ʕamʕayn l-boʕḏa, willa iḥəm ex zalmṯa waḳḳef. (130) izʕaḳ bē, lā aḥref aʕle. (131) ḳarreb, žarʕil ḥōle w ḳarreb aʕle, maṯəḥl‿īḏe lēle willa ščiḥne zaləmṯa mnə-xšūra. (132) ifəčkar inne rfīḳe nažžōra nažžar, lōzem hū yxassi. (133) ḳōyem faṯaḥəš šantōyṯe w affeḳ šaḳfōṯa, ʕemme šaḳfōṯlə ḳmōša b-ōš <ar> šanta </ar> w affḳələ mḥaṭṭe w əl-maṣfarče w ḳʕōle mḥayyeṭ. (134) b-ann eṯlaṯ arpaʕ šōʕ willa ḥayyīṭla ṯannūrča čūṯ aḥla m-xann. (135) mxasslēla w ṭaʕəl... w mrōžaʕ, ṯēle markešəllə rfīḳa ḥrēna. (136) amelle: “ḳōm! ana ḥassel waḳəč.” (137) aḳa nōska atar ykaffell lēlya. (138) aḳam l-elbar willa iḥəm - wrāx zaləmṯa! (139) ḳʕōle zōʕeḳ bē - ču maḥref aʕle. (140) ḳarreb aʕle willa ščiḥne bisnīṯa mnə-xšūra. (141) ōmar: “lakōn rfīḳ nažžōra nažžar w xayyōṭa xassi, ana lōzem naffenna čaḥək.” (142) irkaʕ ḳūrl‿anna šaxṣa w ḳʕōle mṣall, mṣalli l-aḷō. (143) b-ann eṯlaṯ arpaʕ šōʕ wayba bisnīṯa ḥakkiyya. (144) zalle arkšillə rfiḳōye. (145) aḳam, amellon: “ḳumōn! silḳaṯ šimša baḥ nallex.” (146) aḳam hannun willa iḥəm bisnīṯa. (147) allex, allxaṯ ʕimmayhun. (148) infaḏ l-mafərḳit tarbō, aḥḥaḏ batte yzelle šarḳay w aḥḥaḏ batte yzelle ġarbay w aḥḥaḏ batte yzelle ḳebəlṯa. (149) hanna mōmar: “batt bisnīṯa līl, w hanna mōmar: “bisnīṯa līl”, w hanna mōmar: “bisnīṯa līl”, w ixčlaf aʕla. (150) nažžōra mōmar: “ana lōma nnažžar lā... lā ṯiḳnaṯ.” (151) w xayyōṭa mōmar: “lōla ana nxassēla lā ṯiḳnaṯ.” (152) w nōska mōmar”. “lōla nṣalli ana lā ṯiḳnaṯ bini ōtam.” (153) ixčlaf aʕla. (154) “ē, yā ebər malka, l-mōn žōyza hōb bisnīṯa? l-xayyōṭa willa n-nažžōra willa l-nōska?” (155) amella: “čū žōyza ġēr l-xayyōṭa.” (156) aḥərfaṯ berčil malka mn-ellel, amrōle: “lā waḷḷa, p-ḥayyir rayšl‿eppay, čū žōyza ġēr l-nōska.” (157) amella: “wuš aḥkāy! ana xull‿ann šaġlōṯa ʕanmišwēlon maxrōmča līš.” (158) ḳōymin msaž-- xōṯpin hannun šahtō ti ḳaʕyin ʕa ḥakye, inne ḥakaččil ebər malka keləmṯa.