(1) hōš battaḥ naḥək maʕ ḳahwe. (2) mayṯyin ḳahwe frittō, nayya yīb ḳayyōm. (3) mayṯyilla w ṯyillun ʕ payṯa. (4) p-payṯa mayṯyin manəḳla, ya mtawwar aw ex m-šakəl <ar> mustaṭīl </ar>, l-muhimm yišwun bē nūra. (5) mayṯyin bē ḏlūḳa, mʕappyille w mšaʕʕlille nūra. (6) bess yiṯḳan hanna žamra, mayṯyill maḥmaṣṯa. (7) maḥmaṣṯa ṯōḳna ex malʕaḳṯa rappa xann, m-ḥatīta šammen, w ōṯ minnayy yīb mzaxərfan xann ḳalles, w ōṯ malʕaḳṯa ẓʕōr ḥetta yḥarrkun bā. (8) mišwill lōḳ ḳahwe b-ōm maḥmaṣṯa w mačimmin mḥarrkin b-ōm malʕaḳṯa ẓʕōrča, ḥetta čičḥammaṣ ḳahwe kayyes. (9) bōṯar ma mičḥammṣa kayyes, mišwilla p-ṣunōyṯa aw əʕ warḳṯa aw ʕ mett ḥetta čaḳreṣ. (10) bōṯar mil maḳərṣa, iza batte yišwun ḳahwe ḥalya ṭaḥnilla ṭḥōna. (11) iza batte yišwun marrīra, taḳḳilla tḳōḳa b-ġorna. (12) atar hōš baḥ naḥək maʕ ḳahwe ti ḥalya. (13) ṭaḥnill lōḳ ḳahwe. (14) bōṯar miṭ ṭaḥnilla, ṯōḳna naʕʕīma. (15) ōṯ ġallayōṯa, mett ẓʕōran mett rappan, ʕa ḳatt mil battayy yišwun. (16) mišwill lōḳ ḳahwe w mfannyilla. (17) finžanō ti ḳahwe ḥalya ṯōḳnin wassīʕin ẓʕūrin, yīb īlun ḏnō. (18) hann xṣūṣay l-ḳahwe ti ḥalya. (19) amma ḳahwe marrīra īla finžanō ġayrayy, hōš nmaḥkyin meʕla. (20) ex maġəlyill ḳahwe? (21) iza ġallōyṯa másalan šōḳla ḥamša finžōn mišwin... mʕappyilla mōya, maffyilla baṣṣīra ḳalles. (22) mišwin bā eṯlaṯ maləʕḳan sukkar, w eṯlaṯ maləʕḳan ḳahwe. (23) bess čaġəl awwal ġalwṯa w ti ṯēn, maḥḥčilla. (24) maffyilla ḥetta čarḳet, mett ṯarč ətḳīḳyan, baʕdēn mfannyin b-ann finžanō w əmḓayīfin. (25) b-nesəpṯa l-ḳahwe ti marrīra, bōṯar ma mḥammṣill lōḳ ḳahwe, ōṯ ġorna mnə-xšūra, uppa mehbōža, irrex xann. (26) mišwill lōḳ ḳahwe bana-- b-ōġ ġorna w mači-- w tōḳḳin b-anna mehbōža. (27) maffḳilla xešna ḳalles, ču lōzem čīb naʕʕīma. (28) bōṯar mit taḳḳilla, ōṯ ṯlōṯa xūz, xuzō xann rappin, ṯlōṯa, aḥḥaḏ rabb, aḥḥaḏ aẓʕar, aḥḥaḏ aẓʕar, mišwill lōḳ ḳahwe b-awwal xūza ti rabb, maġəlyilla. (29) mette.. mačimma maġəlya maġəlya mett robʕiš šaʕṯa, w mišwin ʕemma hēl. (30) bōṯar mil maġəlya, maffyilla čarḳet ḳalles, w mṣaffyill lann mōya ʕ xūza ḥrēna. (31) mišwille ʕ nūra, w mišwin p-ḥaṣṣe ḳahwe orḥa ḥrīṯa, w maffyille ḥetta yaġəl yaġəl yaġəl. (32) bōṯar mil maġəl, maffyille ḥetta yarḳet. (33) baʕdēn naḳlillun ʕa mṣappa ti battun yfaḓḓun menne. (34) w hanna mṣappa aẓʕar ḳalles, lōzem čīb masəkṯe b-ʕisren, ʕa maylil ʕisren, ḥetta ykumšenne b-īḏəl ʕisren w yfann bē. (35) atar finžanō — exmil amrinnaḥ — ti ḳahwe marrīra ṯōḳnin billa eḏna, čūlun eḏna, w mn-erraʕ ḏuḥḥūḳin w mn-elʕel wassīʕin. (36) w uxmil rappin w hinn aḥsan. (37) mfannyin atar b-ann finžanō. (38) ē, mṣappa b-īḏa, kamšille b-īḏəl ʕisren, mfaḓyin b-ann finžanō w əmḓayīfin. (39) bess yḓayifull ‿aḥḥaḏ, lōb la hazzl‿īḏe xann, mʕawītin mfannyille orḥa ḥrīṯa. (40) bess yhuzzell‿īḏe, yaʕni lōfaš batte, mbaṭṭlin yḓayifunne. (41) w ḳahwe ti marrīra šaṯyilla akṯar mett bə-mnasabyōṯa, ex ʕiḏō, ex ʕēḏ rayšl‿ešna, ex ʕēḏa rappa, aw bess yiṯḳan mett mnasapča aw mawṯa aw mett šaġəlṯa xann, šaṯyill ḳahwe ti marrīra. (42) amma ḳahwe ti ḥalya ʕala ṭūl šaṯyilla. (43) w hōxa anaḥ bə-blōta namrill ḳahwe... nimšammyilla kkōmča, ḥetta lōb ōṯ ḓayfō másalan w la aḳam šwullun ḳahwe, namrillun: “ḳumōn šwōn mnə-kkōmča!” ḥetta yōḏʕin inno yaġlun ḳahwe.