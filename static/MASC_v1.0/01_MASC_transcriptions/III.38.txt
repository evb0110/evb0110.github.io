(1) bess yaḳreb waḳčil ṣawma rappa, iḳḏum p-šoppṯa mballšin ommṯa yhayyrull baʕḓinn l-ṣawma. (2) mʕazzlill payṯyōṯa w mnaḓḓfillun w raḥḥill ačōčəl payṯa w mnaḓḓfille, ḥetta yṣūmun yīb xulle mett naḓḓef w ṭōhar. (3) mḥasslin m-nuḓḓōfa yīb ḳayyam l-ṣawma iṯər yūm, šoppṯa w ḥašoppa, mšammyillun marfʕa. (4) b-ann iṯər yūm ti marfʕa mbaššlin xōla ẓaffer, kippō b-besra, farružō, mišwi xulle mett. (5) misḳillin xann ḥetta yōməl ḥašoppa ṯarčʕasər b-lēlya, yīb itxal yōmlə ṯrō, awwal yōma m-ṣawma. (6) ṯarčʕasər alūla taḳḳinn naḳōsa bə-klēsya, ḥetta yiḏʕun ommṯa, iṯḳen waḳəčlə fṭūra. (7) w akṯarīṯl‿ommṯa yīb baššīlin nšīfa w ṭlubḥō, yaʕni <ar> mžáddara </ar>, liɁanno wōṯ rōhba mawʕeẓ ʕal‿ommṯa w maršetlon ʕa ṣawma w ṣlōṯa. (8) w hanna rōhba, awwal yōma m-ṣawma, ʕisər w arpaʕ šōʕ aṣam, lā xōla w lā ščū, w afṭar ʕa nšīfa w ṭlubḥō, w menna iṯḳen ommṯa mšammyill lanna yōma <ar> mžáddara </ar> ti rōhba. (9) w əʕrōba, šaʕṯa arpaʕ uxxul yōma, ōṯ ṣlōṯa, w uxxul yōma alūla taḳḳill naḳōsa ṯarčʕasər alūla, waḳəčlə fṭūra. (10) waḳəčlə fṭūra mafəṭrin xōla, yīb xulle mešḥa čuppe, lā šomna w lā ẓafərṯa w lā besra, ōṯ minnayy, mafəṭrin samkōṯa. (11) ḥammešṯa, xēmes yōma m-ṣawma, yōmlə ʕrūfča ʕrōba mṣallyin ṣlōṯa, ušma mtīḥča l-marč marya. (12) sēbeʕ yōma m-ṣawma ḥašoppa, awwal ḥašoppa m-ṣawma, ušme ḥašoppič čilmiḏō w lə-ḏxiryōṯa. (13) mṣallyin w ṭaʕnill ḳunyōṯa w mintōrin bōn bə-klēsya. (14) rēbeʕ ḥašoppa m-ṣawma ušme ḥašoppa ti zahra w warta. (15) ōspin ʕa klēsya zahra w warta, mṣallyin ʕlayy. (16) ōṯ ʕayəlṯa mišwōl lanna ʕēḏa mišwin ḳurpōna w ṯyillun ommṯa mʕayiḏillun. (17) xēmes ḥašoppa ṣlōṯa ex uxxil ḥašoppa, bōṯar menne, yōmlə ʕrūfča axerčil <ar> madāyiḥ </ar>. (18) mṭawwlin bə-ṣlōṯa, liɁanno ōṯ mtiḥyōṯa l-marč marya, mrattlillun bə-klēsya. (19) bōṯar menna šoppṯa ti aliʕāzar, mʕayyḏin bā ramza waḳəčlə mšīḥa aḳīml‿aliʕāzar m-mawṯa. (20) bōṯar šoppṯa ti aliʕāzar ḥašoppa ti šaʕnīna. (21) yīb xull‿ommṯa ayyīṯin šamʕa l-ṭiflō w mišwin p-šamʕa ḳisō ti zayṯō w warta. (22) mzayynill šamʕōṯa w zlillun ʕa ṣlōṯa, w ṣlōṯa ex uxxil ḥašoppa, bess yīb šawwiyyin ṣūrča lə-mšīḥa ramza waḳčil zalle m-payṯəl.. m-bēt laḥəm ʕa ḳotša, w ṭiflō nčaḳyulle p-ḳisō ti naxla. (23) bess yḥasslun mnə-ṣlōṯa, ōṯ tawərṯa bə-klēsya, mtawwrill ṭiflō p-šamʕōṯa ti zayyinillun p-ḳisōyəl zayṯō w warta. (24) w ṭiflō ti ẓʕūrin ṭaʕnillun tiḏayhun w mintōrin bōn, w ḳašīša mintar ḳummayhun, w b-īḏe ṣunōyṯa uppa ʕalya ti zayṯō. (25) bess yḥasslun m-tawərṯa mawḳef ḳašīša, w uxxl‿aḥḥaḏ šōḳel ʕalyṯa. (26) bōṯar šaʕnīna ṯyōla šoppṯa ti alōma. (27) yōməl ḥammešṯa ōṯ ṣlōṯa ʕrōba, ramza waḳčil tawwar ʕa mšīḥa ḥetta kamšunne w ṣalpunne, w mṭawwlin bə-ṣlōṯa, liɁanno ḳōryin ṯleʕṣar inžīl. (28) yīb šawwiyyin ṭawəlṯa bə-klēsya w ōṯ p-ḥaṣṣa ṣlība. (29) ḳommlə ṣlība ōṯ xšurīṯa ʕ šakəllə mṯallaṯ, uppa ṯarčʕasər šamʕan. (30) uxmil ḳōr ḳašīša inžīla, manəhrin šaməʕṯa, ḥetta yḥasslun ṯleʕṣar, ṯleʕṣar inžīl, yīb anəhrull xull šamʕa. (31) ṯēn yōma, ʕrūfča ʕrōba, ṣlōṯa ti žunnōzlə mšīḥa. (32) yīb zayyinill klēsya w m-mistīḏlə klēsya ḳommil ṯarʕa ti maḏəbḥa yīb ōṯ taržōṯa m-kursō ti klēsya. (33) mxassyillun p-šaršfa ḥuwwar w mišwin p-ḥaṣṣayhun warta w šamʕa w ṣuryōṯa, w ḳummayhun ōṯ ṭawəlṯa, mišwill naʕša p-ḥaṣṣa, ramza lə-mšīḥa, waḳčil aḥḥčunne maʕ ṣlība w ṣall aʕle w aspunne ʕa mʕarrṯa. (34) w naʕša hū ʕ šakəl santūḳa mnə-xšūra.. mnə-xšūra, mzayynille b-warta w <ar> muržān </ar> ʕa šakəl ḳoppṯa. (35) iḳḏum ma yḥasslun mnə-ṣlōṯa p-ḳalles, mfarrḳin šamʕa ʕl‿ommṯa, w manəhrišš šamʕa w ṯēle arpaʕ, arpaʕ zalman, ṭaʕninn naʕša w mintōrin ʕemmil ḳašīša bə-klēsya eṯlaṯ tawran. (36) baʕdēn mṭaffyill šamʕa w zlillun, uxxl‿aḥḥaḏ šōḳel warta aw ḳīsa m- <ar> muržān </ar> m-naʕša. (37) ṯēn yōma, šoppṯa, klēsya msakkra ḥetta šaʕṯa ṯarč əb-lēlya m-yōməl ḥašoppa ti ʕēḏa. (38) zlillun ʕa ṣlōṯa, ušma ṣlōṯəl hažəmṯa. (38) mawḳfin elbar ḳommlə klēsya, mṣallyin. (39) yīb ōṯ zaləmṯa elġol bə-klēsya. (40) bess yḥasslun mnə-ṣlōṯa, ṯēle ḳašīša ʕ ṯarʕa ti klēsya, w ōṯ b-īḏe ṣlība, tōḳeḳ bē ʕ ṯarʕa eṯlaṯ taḳḳan w mōmar: “fṯōḥ ṯarʕa ḥetta yiʕbar ilōhal [sic] (=ilōhəl) ʕarša.” (41) bōṯar eṯlaṯ taḳḳan, ti elġol bə-klēsya faṯaḥəl ṯarʕa w ʕōllin, w ʕōbar ḳašīša, w xull‿ommṯa ʕōbrin bōṯar menne l-elġol. (42) mṣallyin w bess yḥasslun mnə-ṣlōṯa, mamerlon ḳašīša: “mšīḥa aḳam!” (43) maḥərfin aʕle xullun: “minžat, aḳam!”, w uxxil mōn zelle ʕ payṯe. (44) yīb šlīḳin biʕō, mafəṭrin baʕdēn mintōrin bə-blōta mʕayiḏill baʕḓinn: “mšīḥa aḳam! — minžat aḳam! uxxl‿ešna w hačxun čsōlmin!” (45) ṯēn yōma, ṯrō, sōlḳin ʕa ṣlōṯa bōṯar alūla šaʕṯa ṯarč. (46) mṣallyin ex uxxil ḥašoppa w mintōrin ṭiflō exmil intar p-šaʕnīna p-šamʕa. (47) w hinn ʕammintōrin ḳōryin inžilō p-xull luġōṯa. (48) xutt ti mbaḳḳar loġṯa zelle ḳōr inžīla bā. (49) bess yḥasslun m-tawərṯa, mṭaššrill šamʕa bə-klēsya w nōfḳin uxxil mōn ʕa payṯe. (50) w hinn w naḥḥīčin nōḥčin bə-ʕrōḓča, ʕamʕannyin ḥetta yimṭun ʕa bisčanō. (51) b-bisčanō ʕōllin ḳaʕyillun ḳalles p-sōḥṯa ti mar žuryes, w baʕdēn uxxil mōn zelle ʕa šaġəlṯe ʕa ʕaməlṯe. 