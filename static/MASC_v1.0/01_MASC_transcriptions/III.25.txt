(1) ana nmiščġel f-forna, nmarkeš šaʕṯa ṯarəč. (2) hwō, rayya, rīḥa - nižber ban nislaḳ. (3) ommṯa bə-blōta ṭlība mnə-ḳḏōl, battayy yuxlun leḥma. (4) ču ḥayl niḏmux lə-ʕṣofra. nṭaʕell baʕḓ w ənsōleḳ. (5) nlayešəl lanna ḥmīra, nimžahhezle l-ḥetta yiṯyullun šaġġalō. (6) ṯyillun šaġġalō w nmabətyin šoġla. (7) nmiščaġlin ṯarč šōʕ zamōna, ḳōṭʕa káhraba. (8) nmaḳəʕyill lanna ḥmīra w nḳaʕyillaḥ nmiščaġlin ʕal‿īḏaḥ. (9) yōmən naffeḳ xolḳaḥ čū nmiščaġlin. (10) ṯyillun hanna ḥarīma ʕṣofra mabətyin ḳuṭṭōra anaḥ w hinn: “battaynaḥ leḥma! battaynaḥ leḥma!” (11) ana namella: “žʕillayxun la čṣarrfun. mina bann nayṯēlxon leḥma? káhraba ḳṭīʕa!” (12) mražīʕa ṯyōla káhraba ḳalles nmiščaġlin ḳalles w lōb lā ṯalla káhraba nimsakkrill forna w nmatirill ḥaṣṣaynaḥ w nnōḥčin. (13) ana lawandyos barkīla, ōbəl fēres; bess nislaḳ ʕa forna, m-maṭwṯi ana nimfaḓḓēl ḳamḥa b-ʕažžōnča. (14) nmišw melḥa w xomərṯa w mōya. (15) nlayešəl lanna ḥmīra w nmišwēle ʕ taffa w nnaṭarle mett šaʕṯa ḥetta yislaḳ. (16) bess yislaḳ əḥmīra yīb ṯōlun šaġġalō nmabətyin ḳurrōṣa. (17) ana nmabət nimḳarreṣ yīb ṯōle hilal, ṯōle brōm daʕbūl, ṯēle hitler w šḥōde ḳašīša. (18) ana nimḳarreṣ w nimʕappēṭ ṭawlōṯa. (19) bōṯar min nʕappēṭ ṭawlōṯa ḳōye hilal, ḳaleblen w mabət rḳōḳa. (20) brōm daʕbūl ṣōfef mišwēl masəḥṯa w mabət ṣfōfa w mišw šadrō. (21) mʕapp ešbaʕ masḥan l-ġapplə šḥōde, šḥōde mabət ōf. (22) ana nimṭappeḳəl leḥma. xann lə-ʕṣofra. (23) ʕṣofra nmabətyin zuppōna.