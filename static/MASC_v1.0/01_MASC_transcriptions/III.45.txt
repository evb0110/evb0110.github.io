(1) ana sarkes ebər ḏēba ḳattaḥ m-maʕlūla. (2) ʕumər šubəʕ w eṭšaʕ išən, ḳalles ḥrīṯa ṯōḳen ʕumri ṯmēn išən. (3) exət nmiḥčaflin imōḏ b-ʕēḏəl berkṯa bə-blōta? (4) ʕēḏəl berkṯa b-ʕisər w arpʕa aylul. (5) waybin b-zamōna iḳḏum mn-irpiʕ išən miḥčaflin ʕēḏ berkṯa w ʕēḏ mar sarkes sawa, liɁanni waybin manḥōy mallxin ʕa ḥišpōna šarḳay... šarḳō, w maʕrbōy mallxin ʕa ḥišpōna ġarbō. (6) ḏukklə čwaḥḥat ḥišpōna inəfṣal ʕēḏ berkṯa maʕ ʕēḏ mar sarkes. (7) afaš exət nmiḥčaflin bē? (8) anik mil ōṯ šappa mʕallay, lōb b-ḏemseḳ máṯalan ʕammiščġel, yumōyəl ʕiḏō, mawsmil ʕiḏō ṯēle ʕa maʕlūla, liɁanni ġappaynaḥ ʕēḏ marč marya p-ṣaḏanōy, w baʕdēn ʕēḏ ʕē ṣlība bə-blōta, w baʕdēn ʕēḏ berkṯa, w baʕdēn ʕēḏ mar sarkes. (9) <ar> fa </ar> ṯyillun b-ōf fačərṯa mn-awwal ʕēḏ marč marya l-axerčil ʕēḏ mar sarkes, ṯyillun xušš šappō ʕa blōta, wa-law ʕammiščaġlin b-ḏemseḳ. (10) ti ču maḳtar yṯēle, ṯēle yumōyəl ʕēḏa <ar> min kull budd </ar>. (11) ṭabʕan ōṯ baʕḓ kilmōṯa nmišwillen p-siryōn, w baʕḓ kilmōṯa nmišwillen b-ʕárabeṯ, exmil trīžan bə-blōtaḥ. (12) exət miḥčaflin bē? (13) awwal mette čḥamēl lann bisinō mintōrin mxaramča ylummun šarṭuṭō. (14) ti ġappe marfaḳṯa ʕaččīḳa, ti ġappe ṯawba ʕaččeḳ, ti ġappe mette ʕaččeḳ mičxarraḥ yaʕni mapplillun, w mayṯyin kōza w mižčamʕin p-sōḥṯil mar‿ilyas, bə-klēsyil mar‿ilyas. (15) klēsyil mar‿ilyas īla sōḥṯa, mižčamʕin elhel. (16) bess yiṯḳan xann čiʕčam tunya ḳalles, mabətya ḥafəlṯa, mabətya ḥafəlṯa bīma?  p-tabəkṯa. (17) ti ʕammišwin mašəʕlō mišwin mašəʕlō, ti ču ʕammišwin mašəʕlō tōpkin w mʕannyin. (18) awwalča b-zamōna ʕaččīḳa tabəkṯa wayba ḥarīma baləḥḏinn tōpkan, w šappō tōpkin baləḥḏinn. (19) tōpkin ʕa zamra aw tōpkin ʕa šuppōpča aw tōpkin ʕa ḳawla. (20) ḳawla yaʕni ex šōʕra, šōʕra ṯōḳen maptēlon, w ṯōḳnin hinn maḥərfin. (21) w tabəkṯa ōṯ ṯlōṯa arpʕa nawəʕ m-tabəkṯa, mett tabəkṯa máṯalan sariʕōy, tabəkṯa ḳalles ḳalles, tabəkṯa hatya, tabəkṯa rōkna <ar> ila axirihi </ar>. (22) hann šarṭuṭō, hanna kōza ti mayṯyille, ṯōḳnin lōffin b-ann šarṭuṭō ex kasmil kuppō, mšammyillun kuppō, w mġaṭṭsillun b-anna kōza. (23) hanna mxaramča ysulḳun b-lēlya ʕa ḏayril berkṯa, xṣūṣan b-iʕčibōra zamōna ʕaččīḳa lā wōṯ káhraba. (24) lakin xetti b-anna zamōna wa-law ōṯ káhraba ʕammišwin xetti kōza, besse čūb ex zamōna ʕaččīḳa kuppōyəš šarṭuṭō w ġayre w sawōye. (25) lā, mašəʕlō mraččbin ex mašəʕlō ti nḥamyillun p-sínama b-ann blatō ti hōt tunya. (26) b-ōt tabəkṯa, ṭabʕan tabəkṯa ču naššīfa, tabəkṯa ippa ščūyəl ʕaraḳ, tabəkṯa ippa kayfa, ippa baṣṭa ippa... (27) b-zamōna ʕaččīḳa waybin mḳawwsin, imōḏ lorkaʕ ḳawwes, liɁanni iṯḳen mamnuʕ. (28) bess yiṯḳan waḳča mōmrin ḥazḳill ʕrōḓča, yaʕni mišwin ʕrōḓča. (29) w əʕrōḓča ṯōḳnin mičnawmsin bā w mhawbrin bā w zōʕḳin bā w šōṯyin ʕaraḳ w <ar> ila axirihi </ar>, w mallxin ḳalles ḳalles w ḳummayn hann mašəʕlō. (30) mašəʕla ḳommil ḥarīma, mašəʕla ḳommiš šappō, mašəʕla... l-ḥāṣlo mallxin hann mašəʕlō ḳommlə ʕrōḓča w hōʕ ʕrōḓča mallxa. (31) w laxṯəl ʕrōḓča ṯōḳna ḳalles ḳalles, liɁanni l-ḥaḳīḳča inno ʕrōḓča mkayyfin bā šappō baḥar. (32) sōlḳin ḳalles ḳalles ḥetta yimṭun l-berkṯa. (33) b-ḏayril berkṯa ṭabʕan ellel misčaḳəblillun raɁīsčiḏ ḏayra w lōb ōṯ mett muṭrōna, lōb ōṯ mett xurō ōṯyin m-ḏemseḳ mxaramča ṯ-ṯēn yōma yṣallun misčaḳəblillun. (34) mišwillun rayōṯa l-ann xurō, mišwin rōyṯa máṯalan r-rayisṯil ḏayra, mišwin rōyṯa. (35) w hinn marrīḳin p-tarbō, l-ann ti mičbaynin... ti mbayynin bə-blōta mišwillun rayōṯa w hinn sallīḳin. (36) xette tōpkin b-berkṯa, ṯōḳna berkṯa mḳattmōlun wažbōṯa, yaʕni mḳattmōlun ʕaraḳ, ḏayril berkṯa mḳattemlon ʕaraḳ w mḳattemlon māza ʕemmil ʕaraḳ. (37) ṣunōyṯa mintōr ʕemml‿ōt tabəkṯa w mintōr ʕal-anna šaʕba ti... ti mawžut ellel. (38) tōpkin š-šaʕṯa ṯarčʕasər, ōṯ xaṭrōṯa š-šaʕṯa eḥḏa. (39) xette tabəkṯa nefšil metti, zamra, šuppōpča; b-ann yumō misčaʕmlidd durbakke xette ʕemmiš šuppōpča aw ʕemmiz zamra aw ʕa ḳawla aw ʕ ʕunnō. (40) tōpkin l-ḥāṣlo la-ḥetta čiṯḳan šaʕṯa ṯarčʕasər, ōṯ xaṭrōṯa l-eḥḏa. (41) fōrṭa tabəkṯa, nōḥčin ʕa blōta lukkil mōn zelle ʕ payṯa ʕala bina ṯēn yōma batte yiṯḳan xenša. (42) ṯēn yōma ṭabʕan tōḳḳin hann žarṣō. (43) inšiṯ nmallxun, bess ysulḳun bə-ʕrōḓča w yaḳərbun yimṭun ḏ-ḏayril berkṯa, awwal min nōfḳin m-mar‿ilyas, tōḳeḳ naḳōsəl mar‿ilyas. (44) taḳḳinn naḳōsəl mar‿ilyas ex kasəmlə wtōʕa, w iḳḏum miy ynufḏun l-berkṯa xette m-masōfča kayyīsa misčaḳbellon naḳōsəl berkṯa xette tōḳḳe [sic] (=tōḳeḳ). (45) ṯōḳen tōḳeḳ naḳōsəl mar‿ilyas w naḳōsəl berkṯa w ġayre w sawōye l-ḥāṣlo. (46) ṯēn yōma amar batte yiṯḳan ṣlōṯa. (47) hōxa šaġəlṯa, ḳalles yaʕni aḥḥaḏ bōheč yimrenna, liɁanni xutt ti waybin ʕ tabəkṯa, w xutt ti waybin bə-ʕrōḓča, w xutt ti waybin kayyīfin awwal yōma, yaʕni baḥ nīmar ḳesma minnayn ḳalles ti sōleḳ ʕa ṣlōṯa. (48) ti ṯēle ʕa ṣlōṯa ġarība akṯar mn-alkul, liɁanni b-ōṯe yōma yīb ōṯ b-ḏayril berkṯa maḥəšra l-ġarība baḥar. (49) ṯyillun m-xulli blatō čiḳrīban; anik mil ōṯ blōta máṯalan ḳuryōy, ṯēle menna zawwarō. (50) w ōṯ xaṭrōṯa baḥar ṯēle m-ġūṭṯa zawwarō ʕ berkṯa. (51) ṭabʕan ṯēn yōma xenša žōyez yīb ōṯ muṭrōna, xenša žōyez yīb čūṯ muṭrōna, <ar> ʕala kull ḥāl </ar> yīb ōṯ wafta m-baṭraxōnča m-ḏemseḳ mṣallyin. (52) ṭabʕan šappō anikk‿aybin ti waybin bə-ʕrōḓčər rumiš? (53) yīb žammiʕill ḥalayn ġappil ḳawwōla, yaʕni ġappiš šōʕra ti maptēlon bə-ʕrōḓča. (54) bess yiḏʕun inno ḥassel mnə-ṣlōṯa, ti ʕamṣalli nōḥeč mižčmaʕ ʕimmayn, w ti ču ʕamṣalli yīb ōb ġappayn. (55) mražīʕin xette sōlḳin bə-ʕrōḓča m-payṯil ḳawwōla aw m-sōḥṯil mar‿ilyas, mražīʕin sōlḳin bə-ʕrōḓča ʕa berkṯa. (56) w miščaġla xette tabəkṯa mražīʕa b-berkṯa l-bōṯar alūla lil-ʕaṣr, l-arpaʕ... l-šaʕṯa arpaʕ ōṯ xaṭrōṯa, š-šaʕṯa ḥammeš, ʕa hwōyun. (57) w miščarkin šappōylə blōta xullun sawa, ču barnaš mičɁaxxar ábatan, liɁanni ʕēḏa čiḳrīban nmaḳtrin nḥušpenna inno ʕēḏəl blōta mn-awwalča l-axerča. (58) ē, iḳḏum mič čiʕčam tunya mražīʕin nōḥčin m-ḏayril berkṯa. (59) yā mražīʕin ʕa ḏayril mar‿ilyas, bess yīb iṯḳen ḳallīlin baḥar, čūb ext‿awwal lēlya willa ex ʕṣofra. (60) lā, yīb iṯḳen ḳallīlin, aḳal, hann ti ḳayyōmin šaṯṯiyyin ḳalles b-zawta, hann ti ḳayya ʕ balinn ḳalles kayfa. (61) hann... hannun ṯōḳnin nōḥčin bə-ʕrōḓča xette yā ʕ ḏayril mar žuryes, yā ʕ ḏayril mar‿ilyas... ʕ klēsyil mar‿ilyas w tapkillun ḳalles w mamrill baʕḓinn: <ar> “kull ʕām w intu sālimīn!” </ar> (62) w ōxer ʕunnīṯa bə-ʕrōḓča nmōmrin: <ar> “kull ʕāmen w‿intom sālimīn!” </ar> (63) xett battax?