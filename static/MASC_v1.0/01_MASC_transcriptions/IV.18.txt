(1) ōṯ aḥḥaḏ b-zamōne, xallef ṯlōṯa ibər. (2) čwaffaṯ eččṯe w hann bnō čɁahhal w ṭaššrunne balḥōḏe. (3) īle šbōba izək, amelle: “ex ḥalōyṯax?” (4) amelle: “exmič čḥamm. lorkaʕ barnaš iʕber liʕəl.” (5) amelle: “bann nišwēx čitberča!” (6) zalle hanna šbōba, ayṯ ṯulṯōyṯa w ṯōle leʕle, amelle: “ukkmil battax č-- čaḳəḓ ġarḓa — b-ōṯ ṯulṯōyṯa.” (7) ʕappull lōṯ ṯulṯōyṯa w ipḥaš b-arʕa w ṭaflunna. (8) ṯōle ebre rappa yakšef aʕle. (9) amelle: “wrāx ibri, hōṯ ṯulṯōyṯa ana m-yōmən nōb šappa nʕappīlla ḏahbō. lōb axətmīčən nmapplēx lēx.” (10) aṭmaʕ hanna, zalle amell‿eččṯe, iṯḳen ṯyillun maxətmille. (11) ʕayn ḥōne wasṭanō: “wrāx ē mō ḳeṣṣṯil ḥūn ʕammaxteml‿eppay?” (12) ṯōle wasṭanō laʕl‿ōbu. (13) ḳōye mamelle xett: “hōṯ ṯulṯōyṯa nʕappīlla ḏahba m-yōmən nōb šappa. lōb axətm-- axətmīčən yā ibri — lēx!” (14) iṯḳen maxtemle ḥrēna. (15) ʕayn ẓʕōrl‿alkul, xett ṯōle leʕle: “yā eppay, yā eppay!” (16) amelle: “hōṯ ṯulṯōyṯa ččaffḳōn b-baʕḓinxun emḥar w čḳasmilla ʕlayxun!” (17) lā ṭawwel hanna ġabrōna w čwaff. (18) ṯōlun batte yaffḳunne, lorkaʕ lā hanna ṭaššar w lā hanna ṭaššar. (19) šbōbe yaḏḏeʕ, ṯōle amellon: “zlōn hačxun! čuʕnēlxon! aḥəḓrōn ažril abūxun w bess čiṯyillxun nmišwēlxon ḥalla lēla!” (20) zallun, ṯōlun, ixčlaf. iṯḳen hanna mzaʕweḳ w hanna mzaʕweḳ. (21) aḥref amellon: “zlōn ayṯon ḳōḓya! hū ḳōḓya mafət w exmil mafət čšamʕille keləmṯa.” (22) zallun ayṯull ḳōḓya, amrulle: “abūnaḥ xalleflaḥ ṯulṯōyṯa w malya ḏahba. battax čḳusmenna ʕlaynaḥ.” (23) amellon: “ē!” (24) zalle hanna ḳōḓya, ayṯ ṯawblə ḳmōša w laffe ʕa rayše. (25) amellon: “xutt ti sōḳeṭ p-ḥaṣṣil lafəṯ— līl, w ti sōḳeṭ b-arʕa – lēlxon! ti šōṭar yḥawweš.” (26) aḳam hanna, ṯōle l-erraʕ mn-ōṯ ṯulṯōyṯa, ʕallḳunna p-saḳfa, kamšl‿anna ḳīsa w ṭarḳa, w ynuḥčun xullun ʕa rayše. (27) haṯinn ḥmull lōš šawfṯa, azaʕ m-ḳōḓya, išmaṭ w zallun, w ḳōḓya člappak b-baʕḓe, zalle ʕ payṯe ḥetta ytapprell laffṯe. (28) rōžaʕ ižčmaʕ ḥunō ʕemmil baʕḓinn. (29) ṯōlun ʕ payṯa batte yiḥi [sic] (=yiḥmun) abūhun mō xalleflon. (30) iṯḳen mnakšin, willa iščaḥ semla - hanna nōġpin bē waybin, začečle ʕ ʕakkarō w sōleḳ nōġeb – w ḳeṭṭa w mtawtfa. (31) aḳam rappa amellon: “ana mann nšuḳlell lanna mtawtfa w nzinn nintar.” (32) w wasṭanō šaḳlil ḳeṭṭa w əẓʕōra šaḳlis semla. (33) zalle hanna rappa ʕa ġayrlə blōta, iḥəm maščūṯa. (34) ḳattem w iṯḳen tōḳeḳ b-anna mtawtfa w rōḳeḏ w əmʕann. (35) šoppṯiz zamōna lamlem ʕisər ḏahəb. (36) rōžaʕ laḥ ḥunōye, amellon: “waḷḷa eppay xallef, čūb lā xallef, xallifəl ʕisər ḏahəb.” (37) “wrāx mō ḳeṣṣṯax?” (38) amellon: “xann xann.” (39) aḳa zalle mōrəl ḳeṭṭa, amelle: “lakōn hōš tawra līl.” (40) allex willa iḥəm payṯa, ḳattem yiṣḥur menne, ḳʕalla mḳallʕōle. (41) hū ḥimna, aṭmaʕ, amella: “ču nōz mn-ōxa illa bann nīxul.” (42) hōḏ šawwiyya ḏikō w šawwiyya samkōṯa, w wažžība, īla stīḳa. (43) bess yṯēle beʕla mišwōl ḥōla ʕamṣallya ʕala ṭūl, rōkʕa w mṣallya. (44) bess yzelle beʕla mintōr mišwa xōla w masəkra hī w əstīḳa. (45) išəčlaḳ mōrəl ḳeṭṭa, ōče iḳəʕ willa ṯōle beʕla: “mō ḳeṣṣṯax wrāx yā ibri?” (46) amelle: “ḳiṣṣṯi bēla bēla, w batt ppōfčil leḥma, lōmar mappōl eččṯax.” (47) “ē, čfaḓḓāl, čfaḓḓāl, čfaḓḓāl!” (48) iʕber, ḳʕōle: “mō čšawwiyya aḥəšmūṯa yā šunīṯa?” (49) amrōle: “xull‿imōma ʕanimṣallya, nḳalliyya xeška.” (50) “ayṯāy xeška w zayṯō <ar> min ḥawāḍer il-bēt </ar> !” (51) hōṯe iḳəʕ ʕamlaṣleṣ, ḥammīlla anik šwaččis samkōṯa w əl-farružō. (52) materl‿ōḳ ḳeṭṭa w farexla, mamelle: “hōḏ nrappīlla ʕa ġōl, yōḏʕa p-xulle mett. ḥmīl – aḷō yaffennax - mō ōṯ ʕal-anna reffa!” (53) aḳam mōrəl payṯa willa aḥḥeč farrūža w samkōṯa w mišwi. (uf): “hanna mō, yā šunīṯa?” (54) amrōle: “ibʕiṯ imōḏ niḳʕīl ana w hačč, aḳa ṯōḥ hanna, ṭamriččun ḥetta lā naṭəʕmenne.” (55) amelle: “xōl yā ḓayfa, xōl!” (56) ḳʕōlun ōxlin, amelle: “batt niḏmux ġappax.” amelle: “ḏmōx!” (57) aḳam ʕṣofra hū w ḓayfa w zallun. (58) amelle: “čyaḏḏeʕ, eččṯax īla stīḳa?” (59) amelle: “mō hanna ḥakya? ičəṯ ṣōyma w mṣallya.” (60) amelle: “ē, ṭawwēl bōlax hōš, bōṯar šaʕṯa nimražīʕin.” (61) rōžaʕ willa ščḥunne ōb ġappa, ʕammaskrin. (62) “mō čitbīra?” (63) amelle: “bax čḳuṭlell‿eččṯax. ḳuṭlannūn!” (64) amelle: “wrāx w əḥkūmča?” (65) amelle: “ḳuṭlannūn w ənzaččillun b-baḥra!” (66) ḳōye ḳaṭellon ʕemmiz zaʕle. (67) ṯōle amelle: “awḳēf atar! yā nmapp xebra aʕlax lə-ḥkūmča, yā čmappīl ḥiməš ḏahəb.” (68) ʕayn hōṯe čūṯ nčīžča, amelle: “nmappēx ḥiməš ḏahəb, bess battax ssaʕitinn nzuččenn b-baḥra.” (69) aḳam appēle ḥiməš ḏahəb w aḳimunn w začčunn b-baḥra w ṯōle hanna laʕ ḥunōye. (70) amellon: “waḷḷa eppay xallef, ʕaža lā xallef, xallifəl ḥiməš ḏahəb.” (71) ōčem ẓʕōra, ṭaʕəl lanna semla w zalle. (72) anik batte yzuččenne? začče ʕ payṯlə wzīra. (73) wzīra wōb iḳəʕ erraʕ ʕammičḥōtas hū w eččṯe. (74) w ʕammamella: “yā ḥabīpči, yīb čirrīxa ḳalles, čūṯ minniš. emḥar bann nšattar aḥḥaḏ yḳawwminniš čīrax.” (75) šammeʕ hōṯe ʕ ʕakkarō, ōz yinġub. (76) ōmar: “waḷḷa naxella p-ḥalal aḥsan man nuxlenna p-ḥaram.” (77) inḥeč maʕ ʕakkarō w ōče lə-ʕṣofra iḳəʕ, l-emmat infeḳ wzīra m-payṯe. (78) iʕber amella: “šattri wzīra nḳawwminniš.” (79) “wrāx ex bax čḳawwminn?” (80) amella: “čuʕnīš hašš, battiš čīrax felklə ḏrōʕa, minəpṣaṭ minniš wzīra.” (81) ayṯ maṣəmrō rappin w taḳḳann w ḳatra bə-ḏwōṯa w ḳatra b-ruġrōya w ibəčlaš ḥōzeḳ. (82) amella: “xann baš čōčim. ayṯāy ʕisər ḏahəb!” (83) ṯalla aġīrča appalle ʕisər ḏahəb. (84) ḳʕalla mtaxxla aġīrča aʕle: “ḳawwmī xett ana! ḳawwmī xett‿ana!” (85) amella: “ayṯāy ʕisər ḏahəb!” (86) appalle xett ʕisər ḏahəb. (87) ḳatriṯ ṯarčinn b-ann maṣəmrō, w ṭaʕəl ḥōle w zalle ʕ payṯe. (88) “mō iṯḳen ʕemmax yā ḥōnaḥ?” (89) amellon: “waḷḷa eppay xallef, xallifəl irpiʕ ḏahəb.” (90) w ḳawwullə mčažarča w əḳʕōlun. (91) ṯōle wzīra, tōḳeḳ ʕal-anna ṯarʕa, tōḳeḳ, ču barnaš maḥref. (92) zōʕḳa mn-elġol: “nḳawwīma!” (93) išw semla w isleḳ, ščḥann b-ōḥ ḥalōyṯa ḳtīran: “wrēš, mō ḳiṣṣṯiš?” (94) amrōle: “čūb hačč ti šattərlīčəl mḳawwmōna? lā amrič bax čḳawwminn ḥetta nīrax?” (95) iṯḳen ḓōḥek wzīra, fakkann, amella: “wrēš mō išḳal?” (96) amrōle: “išḳal irpiʕ ḏahəb.” (97) iṯḳen mšaʕʕella maʕ ṣa-- ḥalōyṯe, maʕ ṣafōyṯe. (98) amrōle: “lā aktičče w lā hanna, naḳril irpiʕ ḏahəb w zalle.” 