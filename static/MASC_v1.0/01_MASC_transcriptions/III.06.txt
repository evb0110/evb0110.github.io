(1) bann yumō baḥ nišw xeška atar. (2) nmayṯyill lann ḥiṭṭō ti balatōyan w ḥalyan, nimṣawwlillen. (3) nmišwin ṭapḳil mōya, nmayṯyill ʕurpōla nimṣawwlill lann ḥiṭṭō l-ḥitta ynuḓfan. (4) nmayṯyill atar l-ṭanžarča rappa, nmišwill lann ḥiṭṭō bā, w nmišwiṭṭ ṭanžarča xett ʕa ṯeffṯa w nmaḏəlḳin erraʕ menna l-hitta [sic](=ḥitta) yiščawyun felkil miščwīnya. (5) bess yiščawyan felkil muščwīnya, nmassḳillen atar ʕa ʕakkarō. (6) nfōrtin šarəšfa nmišwill lann ḥiṭṭō ʕlayy [sic] (=aʕle), w nkamrillen l-ṯēn yōma ʕṣofra. (7) ṯēn yōma ʕṣofra nfartillen, iṯər ṯlōṯa yūm, nōkban. (8) nimʕawītin nmayṯyill ʕurpōla w nhazzillen. (9) nimlaḳḳṭillen freṯṯa freṯṯa, w nimʕappyillen p-ḳorʕa w nšaḳlillen nizlillaḥ ʕa riḥya, nġarsillen. (10) ṯōḳnan ex nšīfa. (11) niṯyillaḥ ʕa payṯa, xett baḥ nʕowwet nayṯell ʕurpalō. (12) naffeḳ awwal ʕurpōla w ṯēn, aḥḥaḏ naʕʕem w‿aḥḥaḏ ixšen, w nimhayyrill lanna nšīfa, ṯōḳen ex fellṯa. (13) yīb atar nayyiṯill ḥalba iḥəl, nimrawwbille w nmayṯyill lanna ḥalba atar, ntappille p-ḥaṣṣl‿anna nšīfa. (14) w baḥ nisḳel atar nmōʕkin bē w nlōyšin bē l-ḥitta yinʕam, yiṯḳan ex ḥarīra, ʕa šoppṯiz zamōna. (15) bōṯar šoppṯa, yōma ē yōma lā nmišwille maʕkṯa, xann l-ʕaṣra yūm. (16) bōṯar ʕaṣra yūm atar battaḥ naffḳenne, nmassḳille w nsōlḳin ʕa ʕakkarō. (17) nfartill lann šaršfō ti ḥuwwūrin w ḥalyin w nṯōḳnin nimḳarəḳṭill lanna xeška ḳalles ḳalles. (18) batte mett ṯarč šōʕ aw akṯar ḳalles p-šimša, l-hitta [sic] (=ḥitta) nḳarəḳṭenne w ənnaʕʕmenne, nmaḥḥčille ʕ payṯa. (19) bess niḥḥuč ʕ payṯa nmaʕəzmin ḥarīma w ṯyallen. (20) uxxl‿eḥḏa mišwa ḳalles ḳomma w ṯōḳna mōʕka. (21) ṯōḳen naʕʕem ex ḳamḥa. (22) bess yinʕam ex ḳamḥa, xett ōṯ atar maḥōlča, naʕʕīma. (23) nmayṯyill lōm maḥōlča w ənnōḥlin bā l-ḥitta yḥassel. (24) nimʕawītin atar baḥ nšammsenne iṯər yūm p-šimša, hitta [sic] (=ḥitta) la yinzaʕ. (25) bess nšammsenne w nḥassel, nōkeb, nimʕappyille xett‿əp-tanəkṯa. (26) w bess battaḥ nīxul atar, nizlillaḥ nmayṯyin ḳalles besra ifrem, nimhawwsille, nimsawwyille, nmayṯyill lanna xeška w nmišwille p-ḥaṣṣe. (27) w ṯōx aḏoḳ hanna xeška yā ōblə brōm mō ṭabb.

