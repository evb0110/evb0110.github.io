(1) īl rfīḳa, ušme iḥanne ṭabīb. (2) ixṭab, ḳōyma mbaṭṭla meʕle ḥḏučče. (3) ṯēle mamill: “aḷō yaffennax, ext‿ōḳ ḳaḓīṯa?” (4) namelle: “čuʕnēx! ġēr hačč ču čšaḳella.” (5) ibəčlaš zelle w ṯēle, ana nzill liʕlayy. (6) namellon: “hanna hū ti battiš čxuṭbinnu.” (7) mōmra: “ču batt hū, ču batt hū.” (8) b-axerča amrille: “battax nṣaliḥenxon!” (9) ōmar: “minžat?” (10) amrille: “ē, ḥakilaḥəl emma — irṣaṯ.” (11) omrille [sic] (=amrille): “battax čišw sakərṯa rappa.” (12) l-emmat isčlaḥ, ḳaminnaḥ silḳinnaḥ leʕle. (13) w iṯḳen hann šappō atar ṯyillun. (14) pčalšinnaḥ nmašəḳyillun ʕaraḳ. (15) askar awwal aḥḥaḏ, ušme ġaṭṭas siʕet. (16) ōmar: “ana lā asəkriṯ, ču nsakran, bess lafəḥṯilə hwō.” (17) ṭaʕəllaḥle šulaḥle p-ṯēn ʕillīṯa. (18) askar ṯēn aḥḥaḏ, ušme yaws šōʕra, zaləmṯa irrex. (19) žarrlaḥle w šulaḥle b-ʕillīṯa ḥrīṯa. (20) ḳominnaḥ, ḥmiččil... lə-ḥmōṯe, amrilla: “wreš ē hanna ʕamṭōleb ḏebša. nḥūč ayṯūš mett iṯər ḳurəṣ ḏebša, ḥetta yaṣḥun hann šappō m-sokra!” (21) ōmar: “čapšer ʕayne!” (22) niḥčaṯ willa assīḳa iṯər ṣaḥən ḏebša zʕūtin ti ḳorṣa — aḥla m-xann čūṯ. (23) nšaḳellon menna w ənṭamarlun ana. (24) mʕayn ḥōna, ušme wadīʕ barkīla: “wrāx anik ḏebša?” (25) amrille: “ē čūṯ, lā ḏebša w lā mett.” (26) “mō? čmažnun?” (27) aṭax, aḳam xassnil maššōyṯil žuryes sawwūḳ w zalle. (28) žuryes sawwūḳ askar, irrex, matəmtičče b-arʕa. (29) ḳōmiṯ atar ana ʕal-ōṣ ṣofərṯa, kalkšiččil bizrō w əḏ-ḏebša w əl-ʕulpōṯəl martadella xullun sawa w šwiččun p-šanta w ayṯiččun w ṯill l-ōxa. (30) aḳam ʕṣofra hinnun, iṯḳen mtawwrin ʕa ḏebša w battayhun y-- (31) amrillun: “ana lā iḥmiṯ mett.” (32) ē, bess, axliččil xullun w ḥasslinnaḥ.


