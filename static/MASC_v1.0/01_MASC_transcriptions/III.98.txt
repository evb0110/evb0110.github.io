(1) orḥa minnayy yā ōblə brōm, p-xanunō, ḳeṣṣṯa ōṯ m-mett... l-ʕisər išən, wayban sayyaryōṯa xaffīfan hōxa, nifḳiṯ ana w aḥḥaḏ ušme brōm ḳamar, baḥ nzellaḥ ʕa ġuppaʕōḏ laʕl‿aḥḥaḏ stīḳaḥ ušme naṣūḥ ḏiyāb, ameṯ hanna, aḷō yarəḥmenne. (2) ana ġapp sūsča rixpiṯ aʕla, w hū ġappe baġla irxeb aʕle, w čwažžhinnaḥ ʕa tarbəl ġuppaʕōḏ. (3) tunya xanunō uxmil ʕannamellax w ʕammayṯya ṯelka. (4) mṭinnaḥ n-niṣpō, hōḏ arʕa l-maʕlūla awwalčil... yaʕni f-felkil tarba, willa šufēr taraktōr imreḳ miʕlaynaḥ, w ṯelka ʕal‿arʕa ōṯ mett feška w tarba wōb ḳayya ču mzaffač ext‿imōḏ. (5) hanna taraktōr ʕamzelle bē yummen w ʕisren. (6) imreḳ miʕlaynaḥ w ḳaṭṭaʕ. (7) amrill əbrōm: “ʕaynēl lanna šufēr, muwġīṯe mbayyen ču kayyīsa baḥar; bižūz yhawwar bē traktōr.” (8) ḳaṭṭaʕ hanna w zalle miʕlaynaḥ, tarba uppe kuʕō baḥar. (9) ʕanimʕaynyin, willa infeḳ taxənṯa mn-ōt ti kkōm, bess taraktōr ču nḥammiyille. (10) amrille: “wrāx arhēṭ niḥəm, la yīb hanna — exmil amrinnaḥ — inno hawwar aw aṣībe mett.” (11) arəhṭinnaḥ hū ʕa baġla w‿ana ʕa sūsča, mṭinnaḥ l-ḏokkṯa, l-arʕa ušma žuržaffa ʕa tarba, willa hanna taraktōr iḳleb b-ōz zaləmṯa, w ṣoṭəfṯa iḳleb p-xarma tīḏaḥ. (12) w hanna tuxxōna ʕemmil <ar> ušṭmān </ar> tīḏe naḥḥeč b-arʕa w taraktōr ʕa ḳfōye ʕammabərmin tulabō w zaləmṯa erraʕ menne. (13) ʕayninnaḥ willa īḏe ōṯya erraʕ mnə-traktōr, lḳīṭle traktōr, w ičlaḥ ġbīne mett ʕaṣra ṣānṭi, w hanna eḏma ʕamnōfeḳ menne. (14) ṯelka ṯaḳḳen summuḳ mn-eḏma tīḏe. (15) awḳfinnaḥ ḳūre amrill brōm: “nḥōč niḥi balki nmaḳətrin nḳulbell lanna traktōr meʕle.” (16) ōmar: “ana čūl leppa, ču nimkarr.” (17) amrille: “lakōn hačč arhēṭ ʕa ġuppaʕōḏ, mall marōyəl ġuppaʕōḏ...” (18) ōṯ masōfča ōčem mett kīlo metər, amrille: “arhēṭ mallun: inno ōṯ aḥḥaḏ mnə-blōtxun iḳleb bē traktōr, ṭaššrann ta yiṯyillun ysaʕitunnaḥ bē.” (19) ana niḥčiṯ ḳatriččis sūsča, w ṭaffiččit traktōr meʕle w ṯiḳniṯ nḥōfar bə-ḏwōṯ kuḥkull lanna ġuppaʕḏnō. (20) ġuppaʕḏnō ušme abu ṣ-ṣūf, ešme ti rasmay činya, bess ušme abu ṣ-ṣūf nyaḏaʕle. (21) atar hanna ġuppaʕḏnō ḥammel arpʕa ḥamša ḳurəʕ ṣaʕrō ʕemme bō trolla. (22) amill: “ḥimlīl hann ṣaʕrō itlaḳ willa ḳayyōmin?” (23) amrille: “yfuḓḥell ḥarīšax - baʕʕīḏa - ḥmā baʕḓax hōš hačč ex... bax činfuḳ, əṭṭabb willa čimeṯ ʕačimtawwar ʕa ṣaʕrō?” (24) bess nḥōfar bə-ḏwōṯ w hanna, īḏe ōṯya ʕa ṣafəḥṯiš šenna, lōmar naḳtar naffḳenne balḥūḏ. (25) l-muhimm ṯiḳniṯ nimsayarle p-ḥakya ana, ḥetta ymaḓḓell waḳča ḥetta yiṯyillun ommṯa m-ġuppaʕōḏ. (26) čūṯ robʕiš šaʕṯa čiḳrīban, willa mett šečča šobʕa traktōr ōṯyin, bisənyōṯa w ḥarīma w ġabərnō w mō ušme, w m-žoməlṯa marḥūma naṣūḥ, awwal aḥḥaḏ wōb, bə-trolla tīḏe mett ʕisər zalman. (27) ṯōlun, ṭaʕnull traktōr meʕle ṭʕōna. (28) atar anaḥ, yaʕni aḷō šattrannaḥ exmič čīmar, liɁanno tarba iḳṭeʕ wōb, yaʕni lōla niməṭ leʕle w šimša wayba ʕrība, wōb ameṯ erraʕ m-taraktōr lā barəš ḥimne. (29) kaməllaḥəl mišwōra ʕimmayy ʕa ġuppaʕōḏ; hinn affḳunne w žabəḏlulle taraktōr w zallun w anaḥ laḥəḳlaḥlun ʕa bhimōṯa. (30) mṭinnaḥ l-ellel, ḥkīma čūṯ; bima batte yḳuṭəblulle ġerḥe w lā ōṯ banža w lā ōṯ mett. (31) zalle naṣūḥ ayṯ mḥaṭṭa, mḥaṭṭa mn-ōt ti mnažžtill frašō bā, w išw bā ḥūṭa w ḳaṭəblēle ġerḥe, wala ōmar: “āx.” (32) w ayṭeb w iṯḳen miščġel mʕowwet w ábatan. ē.