(299) ḏukkil ḥasslaṯ maščūṯa, ḳōyem ebər malka amell ḥimyōne, amelle: “yā ḥimyōn, blatō iščaḳ l-marayhen, mann nrōžaʕ ʕa blatōy.” (300) amelle: “ʕemmlə slōməčl‿aḷō!” (301) ḥamme-- žahhəzlēle berče žhōzəl malkō w ḥammelle ġarḓō mett baḥar ʕa ġamlō w ʕa ḥṣanō w ʕa činya mō w ṭaʕnull ḥalayhun w infeḳ ʕaptō ʕimmayhun ywattʕunnun. (302) wattʕunnun masōfča w rōžaʕ malka ʕa mamlakṯe, ōbəl bisnīṯa w ebər malka šaḳəll‿eččṯe w ṭaʕnull ḥalayhun w rōžaʕ ʕa blatayhun. (303) ḏukkil infaḏ lə-blōtun w ḳʕōlun, ntōraṯ maščūṯa xette mn-awwal w ždīd p-payṯit tiḏōye, xett ʕaṣra ḥammeščaʕṣar yūm. (304) bōṯar mil ḥassel... ḥasslaṯ maščūṯa ḥrīṯa w ukkil mōn zalle ʕ payṯe w ifəčḓi l-baʕḓinnun ḥḏučča w əḥḏūṯa, ḳʕōlun ʕemmil baʕḓinnun, amrōle eččṯe: “ṯāx bax čaḥkīli atar, ex čimḥakēl xawwṯa m-xēfa maḥərfa aʕlax, w čimḥakēl šrōġa mnə-ḳzōza maḥref aʕlax, čimḥakēṭ ṭaḳōyṯax mnə-ḳmōša maḥərfa aʕlax.” (305) amella: “mō čmažnūni baʕʕīḏča? lā ḳzōza maḥki w lā ḳmōša maḥki w lā xēfa maḥək; ti ʕammaḥək hanna xōčmil mōrta.” (306) amrōle: “yṭawwlell ʕomrax l-aḷō yṭamlell-- yṭawwlell ʕomrax aḷō! hačči čnōfeḳ zzellax čmissalli hačč w ommṯa elbar, amma ana nḳaʕya b-anna payṯa čūṯ illa xuṯlō kuḥkulli. (307) ayṯā applilī nmissallya bē b-anna imōma ana b-ġaypṯax!” (308) mḳallell ʕaḳle w mapplēla. (309) ḏukkil applēla xōčma lēla w infeḳ hū barrōyṯil payṯa, mōn atar ti ʕamtawwar ʕa xōčma? (310) ʕamtawwar aʕle hōṯe ti sōḥar, ti zabəḏ ḏīka, w naġpe aġīra w zalle bōṯar miṣ ṣilne w šaḳəllēl ebər malka. (311) ifəčham inne iṯḳen xōčma ʕemmil eččil malka – ḥormṯa dāyman ʕaḳla ḳallel – ōmar: “nmaḥṣlin aʕle.” (312) ṭaʕəl ḥōle w mišw santūḳča mʕappēla xučmō mn-ann ti nḥōša hanna saḥḥōra w ṭaʕellon w mintar ḳʕōle zōʕeḳ: “ʕa xučmō! ʕa xučmō! ʕa xučmō! (313) ʕimm xučmō maḥḥčill l-ʕarḳūba l-sahla w ʕimmi xučmō massḳiss sahla ʕ ʕarḳūba, w ʕimm xučmō maḥḥčill arʕa lə-šmō... massḳill arʕa lə-šmō, ʕimmi xučmō maḥḥčill šmō l-arʕa.” (314) ibəčlaš atar hōtet w ḳōtet w infaḏ l-erraʕ m-ḳaṣril l-malka w ḥarrež ellel w ḳʕōle mkaṯṯarlə zʕōḳe. (315) mō ōmra eččl‿ebər malka? (316) “ana ʕimm xōčma aḥḥaḏ ʕammišwēl lann ʕažibōṯa. atar lō zabnill mett ṯlōṯa arpʕa xučəm ḥrōn ənmišwa šaġlōṯa p-ḥaṣṣil... lə-ṭbīʕča.” (317) ḳōyma nōḥča m-ḳaṣra l-ġappl‿anna ti ʕamzappen xučmō, l-anna saḥḥōra, amrōle: “ʕemmax xučmō ext‿anna xōčma?” (318) amella: “weš mō hanna xōčma ti ʕimmiš, hanna ču ṭabb frang. (319) ʕimm xučmō maḳimill arʕa mišwilla bə-šmō w ʕimm xučmō maḳimill šmō mišwillun b-arʕa w maḳimill ʕarḳūba mišwille bə-sahla w maḳimiss sahla mišwille b-ʕarḳūba. (320) mō hanna, xučmō ti aybin ʕimmiš? ayṯāy niḥmenne mō ḏīne.” (321) applalle, xalṭe bēl lann xučmō w šlafla xōčəmlə nḥōša w awḳef ōz w menna, farkil lanna xōčma amelle: “čmaḳiməl līl w əl-ḳaṣra w əl-berčil malka čmišwēḥ ġawwōyṯiš šobʕa baḥər w čmaḳeməl ebər malka w čmišwēle b-riḥya ti ṭōḥna ōlef mutt b-yōma.” (322) ʕayni miskīna ebər malka willa ščiḥnil ġabərṯa aʕle feška, ġabərṯil ḳamḥa, w ber-- w berčil malka w hanna saḥḥōra w ḳaṣra iṯḳen ġawwōyṯiš šobʕa baḥər. (323) mōn isḳel ġappe? isḳel ġappe ḳaʕpra w ḳeṭṭa w xalpa ti rappīllun. ʕamḥōysin kuḥkulle. (324) hū mō ōmar? ōmar: “šwinnaḥ šaġəlṯa w zlinnaḥ applaḥəl xōčma l-šunīṯa ḥitta lā ḏʕalle ḳīmča w rawwḥačče w išwaṯ bāḥ xann.” (325) yōma m-yumō ḳaʕya ḳeṭṭa w ḳa-- w ḳaʕpra w xalpa ʕamsawəlfin b-baynṯil baʕḓinn inne: “ḥayōṯəl... lə-mʕallmōnaḥ l-ebər malka m-roḥəl lanna xōčma w xōčma iṯḳen hū w ḳaṣra w eččil ebər malka, eččil mōraḥ, ġawwōyṯiš šobʕa baḥər. (326) yīb nmaḳətra nisbuḥ b-baḥra ana, la nzill nayṯillēle.” (327) mō amellon xalpa? xalpa sōbaḥ. (328) amellon: “ana b-baḥra nmarxebəlxon w b-barra čmallxin!” (329) iččfeḳ ʕal-anna raɁya, ṭaʕnull ḥalayhun w zallun. (330) bess ynufḏun l-baḥra moniṭṭa [sic] (=maniṭṭa) ḳeṭṭa, rōxpa p-ḥaṣṣil xalpa w ḳaʕpra mʕanṭaẓ xett ʕa rayšil ḳeṭṭa mn-elʕel, w ġōṭes bōn b-baḥra, ḳaṭṭaʕlun [sic] (=mḳaṭṭaʕlun). (331) bess ynufḏun š-šaṭṭa mallxin. (332) nōḥčin w mallxin xann ḥetta ḳaṭṭʕušš šobʕa baḥər. (333) sčahti ʕa payṯa ti ōbi eččil malka bē w saḥḥōra. (334) zlalla ḳeṭṭa, ḳʕalla moniṭṭa [sic] (=maniṭṭa) m-xoṯla l-xoṯla w m-ḏokkṯa ḏ-ḏokkṯa ḥetta ʕibraṯ bib-lēlya liʕlayhun, ʕa wḓōyṯa ti ḏmīxin bā. (335) ʕibraṯ l-elġol willa ščaḥyaččil l-xōčma. (336) anik šawwīlle saḥḥōra m-ḳall mil malʕun? (337) tḥīšle m-manəxre. (338) w ʕaynaṯ willa ščaḥyaṯ reffa, w hanna reffa ōṯ aʕle ʕoləpṯil fulful. (339) ḳōyma nōfḳa w zlōla laʕ ḳaʕpra. (340) mamrōle: “ana ḥassel šuġəl, iṯḳen šoġlax hačči. (341) xōčma ōb m-manəxril l-saḥḥōra w ʕoləpṯil fulful ayba ʕ reffa. (342) zīš tappār šuġliš... zēx tappār šoġlax!” mamrōl ḳaʕpra. (343) ḳaʕpra ṭaʕell ḥōle w zelle. (344) mōneṭ m-xoṯla l-xoṯla w m-ḏokkṯa d-ḏokkṯa w ʕōbar. (345) ʕōbar ʕa payṯa l-elġol. (346) nōfeḏ atar lina? ʕal-anna reffa ti ayba aʕle ʕoləpṯil əl-fulful. (347) lačečəl ḏenpe b-rīḳe w lačečle b-anna fulful w ṯēle ʕa manəxril lanna saḥḥōra w mlablebəl l-ḏenpe. (348) hanna saḥḥōra iʕber fulful ʕa manəxrōye, iʕṭas [sic] (=iʕṭaš), aṭar xōčma m-manəxre. (349) ṭaʕelle ḳaʕpra w nōfeḳ bē ʕammarheṭ. (350) zalle ʕammarheṭ, amellon: “ayṯičče!” (351) amrulle: “<ar> ʕāfye </ar> aʕlax!” (352) amellon xalpa: “lōla minni, lā aḳətričxun čnufḏun l-ōxa; ana mann nšuḳlell xōčma w napplēll‿ebər malka.” (353) amrulle: “hōši mō farḳa anaḥ willa hačči?” (354) “ana mann napplēle!” (355) “lā, hašš ču čmapplōle!” (356) “lā, ana nmapplēle!” l-ḥāṣlahu ixəčlaf b-baynṯil baʕḓinn. (357) iṯḳen ḳaʕpra šōmeṭ, čū batte yapplēl xalpa xōčma mett yapplēl malka, l-ebər malka. (358) mamelle, mamelle: “ayṯnē l-ōxa nlaḥeḳlax nḳaṭellax.” (359) mamelle: “lā taxīlax!” bess yinfuḏ l-baḥra, ḳaʕēle mičražži. (360) ḳaʕēle mičražži ḳaʕpra: “taxīlax! bess ninfuḏ l-ṯēn baḥra nmapplēx!” (361) ōz yḳuṭʕell šobʕa baḥər, hū miḥčal aʕle w lōmar yapplēle xōčma. (362) baʕdēn infaḏ l-felkil baḥra axərnō, amelle: “ayṯā xōčma!” (363) amelle: “ču bann napplēx!” (364) ḳʕōle mōyel bē: “ha ha ha hōš nimlaḳḳaḥlax, hōš nimlaḳḳaḥlax, hōš nimlaḳḳaḥlax.” (365) bess yinfuḏ l-mōya mamelle: “taxīlax, taxīlax! hōš nmapplēx.” (366) mžallas bē mʕowwet mamelle: “ču bann napplēx!” (367) mʕowwet mmayelle, baʕdēn axerča amal bē w laḳḳḥe misti baḥra. (368) zalle hū w xōčma. (369) bōṯar mil infeḳ m-baḥra, ṯalla ḳeṭṭa ḳʕalla mamrōl xalpa: “wax, mō farḳa baynṯinnaḥ w baynṯe? (370) ʕaḏḏəblaḥəl lanna ʕuḏōba w zlinnaḥ w arəhṭinnaḥ w ayṯillaḥle w iṯḳen ti iṯḳen. (371) mō? xull lanna ʕomra nḥayyiyyin anaḥ w hū, nōxlin w nšōṯyin sawa. (372) mō farḳa anaḥ willa hū, iza hū applēle willa hačči?” (373) amella: “xann‿iṯḳen. ṣmūč! aḥsan min nlaḥḥḳinniš bē!” (374) ṣimčaṯ. (375) hanna <ar> byiẓhar </ar> nmallax yimken maṣəṭfa ōṯi sayyōta ʕa šaṭṭil baḥra. (376) maḥēš šabəkṯe, nōfḳa hōš... hōḏ saməkṯa b-zōta ʕemmis samkōṯa, w hū mzappen samkōṯa. (377) marreḳ yimken m-ġappil riḥya ti iḳəʕ bā ebər malka, ʕamzōʕeḳ: “ʕa samkōṯa!” (378) ōmar ebər malka: “nīḳu nizbunil mett saməkṯa nuxlenna naḳərṭenna imōḏ.” (379) ḳōye zōben saməkṯa, mḳallēla w iḳəʕ ʕamxella w šalefəl ġirmō l-ḳeṭṭa w əl-xalpa ti ḳayyōmin. (380) ha willa infeḳ xōčma ʕemmil ġerma, b-leppil ġerma ʕemmil l-ḳeṭṭa. (381) ṭaʕnōle w moniṭṭa [sic] (=maniṭṭa) ʕ satre w mapplōle. (382) hū ḥimnil xōčma w hū žannan. (383) farekəl xōčma, maḥḓar ḳomme mōrta rabbi. (384) amelle: “bax čražiʕell ḳaṣra ḏ-ḏokkṯe w əl-berčil malka w əl-saḥḥōra ʕimmayhun w čaḳiminni līl xett čišwinn p-ḳaṣra!” (385) lā ōḥes w‿atər illa rōžaʕ. (386) xull lōḏ awpṯa rožīʕaṯ l-nefšil ḳaṣra n-nefšiḏ ḏokkṯa. (387) ḳōye ṯēle, ḳaṭaʕər rayšil l-saḥḥōra w ḳaʕyillun bə-hnō w b-ʕafīṯa w yawərxell ʕomrit ti šammīʕin.