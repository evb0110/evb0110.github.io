(1) ana ḥannūne barkīla m-maʕlūla, xilḳiṯ ešəl ōlef w‿eṭšaʕ emʕa w ḥammešʕasər. (2) yōməl ballšinnaḥ bə-ščūyəl matte, ṯōle aḥḥaḏ mn-amērka b-yabruḓ. (3) zlinnaḥ sallminnaḥ aʕle ešəl ōlef w ‿eṭšaʕ emʕa w ṯlēṯ w ṯarč. (4) ašḳannaḥ matte, amərlaḥle: “hōḏ mō?” (5) ōmar: “matte hōḏ, nmisčaʕmlilla bə-blatōyl‿amērka baḥar.” (6) šiṯlaḥla. bōṯar miš šiṯlaḥla ṯinnaḥ ʕa blōtaḥ w ḳʕinnaḥ lorkaʕ ščinnaḥ. (7) xann l-ešəl ōlef w‿eṭšaʕ emʕa w ḥiməš. (8) iṯḳen ṯēḥ ommṯa mn-elbar, másalan mnə-šbabaynaḥ, ex ḳintul ex yabruḓ, ex ġuppaʕōḏ, ṯyillun šōṯyin matte ġappayhun. (9) nizlillaḥ anaḥ liʕlayy nšōṯyin matte. (10) lukkil iṯḳen ṯyillun liʕlaynaḥ, nžabrinnaḥ baḥ nayṯ matte ʕ payṯa w našḳenn. (11) ē, b-waḳča, mn-ešəl ḥiməš aptiṯ bə-ščūyəl matte ana. (12) w bess baḥ nišč matte, ana yaʕni ʕ nifəš ʕanmaḥək, ana bess nīḳu mnə-ʕṣofra, nōxel loḳəmṯa ẓʕōr, w nšōṯ matte w nšōṯ ḳahwe, w nḳōye nzill ʕa šaġəlṯi. (13) ṯḳilli hōš čiḳrīban mett ṯlēṯ w ḥammeš išən, ṯlēṯ w‿ešbaʕ išən nšōṯ matte ana. (14) w bess baḥ nišč matte, nimḥaḓḓrill ġāz — ōṯ ġazō ẓʕūrin — nmišwille ḳummaynaḥ, w nimʕappyin xūzəš šāy. (15) anaḥ ġappaynaḥ xūza iẓʕur, yaḥeḏle čiḳrīban eʕṣar kōsyan aw ḥammešʕasər kōsyan. (16) nmišwille ʕl-anna ġāz, w ənmayṯyin kuppōyṯa w ənmayṯyin maṣṣōṣča w ənmayṯyin ʕolpṯis sukkar w nmišwilla ḳummaynaḥ. (17) awwal min nmišwill lanna... l-xūza ʕ nūra, bess yfučrun mōya ḳalles, yīb nšawwiyyin l-kuppōyṯa felka matte. (18) nmafəḓyin aʕla ḳalles mōya šaḥḥīnin mett činḳaʕ. (19) baʕdēn nmaffill mōya ymuṣṭun — čūb yḳaʕḳʕun. (20) bess yḳaʕḳʕun, nōzʕa matte. (21) bette [sic](=batte) yībun mōṣṭin xann ḳalles. (22) nḳaʕyillaḥ, nmaḥḥčill ġā-- lanna... l-xūza maʕ ġāz nmišwille ḳummaynaḥ w nšōṯyin ʕa mahlaynaḥ. (23) bess yaḳərṣun mōya, nimʕawītin nmišwillun ʕ nūra. (24) w bess činzaʕ matte, nimʕawītin nimfaḓḓyill kuppōyṯa w nmišwin matte ḥačča w nmiščaġlin. (25) hōḏ ṣenəʕṯaḥ ti matte. (26) ōṯ ommṯa, šaṯyill matte p-ḥalba. (27) ana ču nbaʕēla p-ḥalba. (28) ōṯ baʕḓ urḥō ana nmišw finžōnəl ʕaraḳ bā, yaʕni finžōnəl ḳahwe iẓʕur bā w ənšaṯēla ex twō. (29) yaʕni ana l-nifəš bess nšaṯēla ʕemmil ʕaraḳ. (30) bess nišč awwal šafəṭṯa, zlōla hōḏ ti ʕaraḳ, amma baʕdēn ṯōḳna ṭaʕəmṯa ṭōba w ḥalya w manẓum ʕ ṭaʕəmṯil yōnson. (31) matte ṯyōla ʕa blatō l-ōxa l-ġappaynaḥ nawʕō lukkl‿aḥḥaḏ mixčar nawʕa w šōṯ menne. (32) ana nixčer nawʕa, ōṯ ʕ warḳṯe ex <ar> xarīṭa </ar> xann, nixčīrle riḥmičče ʕanšōṯ menne. (33) ōṯ ġayrin nawʕō ġarrbiččun, ščḥiččl‿anna aḥsan m-ġayre. (34) yaʕni čiḳrīban bax čīmar ex šarrōbət tutun. (35) šarrōbət tutun lukkl‿aḥḥaḏ mixčar nawʕa, šōṯ menne. (36) w exmin nšōmʕin, hī ṯyōla farṭ ʕa blataynaḥ l-ōxa, w ōṯ maʕmlō ġappaynaḥ mʕappyilla b-warḳōṯa w kappsilla w əmzappnilla. (37) aw baḥ nzubnenna anaḥ ṯēle liʕlaynaḥ l-ōxa ʕa blōta ʕ tikkanō, marōyət tikkanō mayṯyin w ənzōbnin lukkil másalan bakēt mʕayyan robʕil kīlo, lukkil robʕil kīlo nmayṯyille sawa. (38) li zlinnaḥ čiḳrīban ʕ yabruḓ w aṣeḥḥlaḥ másalan kīlo, felkil kīlo, xett nmayṯyille ʕimmaynaḥ. (39) nzabnille nmačimmin nmawwīnin. (40) w matte, awwal miṯ ṯalla l-ōxa ʕa blataynaḥ w əḏʕinnaḥ bā, awwal mil ayṯ l-ōxa ʕal-ōt tīrča yabruḓōy. (41) yabruḓōy w napkanōy awwal mi sčaʕmlull matte b-ōt tīrča, w baʕdēn ṭaršaṯ. (42) bə-ḳlīmaḥ xulle ssawa ṭaršaṯ, amma iḳḏum mn-alkul napkanōy w yabruḓōy ti taržull matte hōxa b-ann blatō.
 

