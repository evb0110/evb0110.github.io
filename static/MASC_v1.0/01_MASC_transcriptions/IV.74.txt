(1) ġappaynaḥ žubaylīṯa, 
menna čūṯ b-naḥḥīṯa,
ḳaṭṭūfa felkil lṭarča,
w ʕinbōya wḳīṯa wḳīṯa.

(2) arʕa ṭōba w čannīḥa,
w hī mṯīḥa l-felkiš šenna.
 maḥkemla ḳalles rīḥa,
mappēla w šōḳel menna.

(3) ʕayn ʕ ġanna faṯṯīḥa, 
faṯṯīḥa ʕayn ʕ ġanna, 
b-arʕa ču čmiščaḥ sīḥa, 
w lā salla w lā ʕurnīṯa.

(4) taxlax yā mōrlə mrūṯa, 
zēx ʕ liššōni malle,
in batte ḥamra l-maščūṯa, 
lə-ḥḏūṯa: “ṯāx əšḳolle!”

(5) w ti batte zaxma w ḳūṯa, 
yīxul w yʕappess selle, 
m-ġofna b-ʕezziš šappūṯa, 
lā nzīʕa w lā mallīṯa.

(6) xarma batte manṭarča, 
mn-awwal yōma ynuṭrunne, 
lā čiʕbarle mẓanṭarča, 
w lā raʕwōṯa yirʕunne,

(7) w lā ṭiflōyəl ḳanṭarča, 
ḥummaʕyōṯa yuxlunne. 
ṯōḳen ḳaṭṭūfe lṭarča
sumte p-satril ʕillīṯa.

(8) ʕemmin nohra sallīḳa, 
w šḳīla b-īḏa makla; 
ayṯaṯ ṭaʕnič čuwrīḳa, 
ḥṣōḏa ex ẓarʕa m-ḥaḳla.

(9) lā ōṯ ommṯa šallīḳa, 
w lā naṭōra yiffoḳla, 
m-xarma l-xarma marrīḳa, 
ču ġappa mett əḥṭīṯa.

(10) čmappēla mennax mappōx, 
eḥḏa w ṯarč w eṯlaṯ sill,
w bess meʕla čōġeb ʕaynōx 
zlōla w lā mamrōx: “zlill.”

(11) b-awwalča waybin tiḏōx 
maḥkillax meʕla w maḥkill; 
hōši iṯḳen xarma bōx,
ʕa šoġla w ʕa ḥinnīṯa.

(12) yīfuš ti čṯēx l-ġappe, 
čmiščaḥ ġawza w pšōṯa, 
ōxel w mišwi b-ʕoppe, 
w šōḳel m-maḥərmōṯa.

(13) hōš w lā payṯa uppe, 
m-pulpel l-faččalyōṯa,
činya mn-imma w mō sappe, 
ʕatinne blōta mīṯa.

(14) činya blōtaḥ mō hatta, 
ṯiḳnaṯ būra yā ḥḥayna.
ču čmiščaḥ yatta b-yatta, 
w lā leppa ʕ leppa w ʕayna.

(15) nnaffīḳin ḳatta p-ḳatta,
matʕasṯa r-rappa hayna.
uxxl‿aḥḥaḏ mōmar: “hatta!”
in saḳṭič orḥa ḥrīṯa.

(16) emḥar nōzin ʕa šṭōḥa,
ṯāš w lā čihkul hamma.
ṯalla mil iḥl əṣbōḥa,
w mō laḳša iḥl əm-ṯemma.

(17) ġrīḥin ḥankōya ġrōḥa,
summūḳin činya mn-imma.
xulle m-xayril fallōḥa,
w xulle mn-ōž žubaylīṯa.