(1) ōṯ əb-zamōne malka ġappe ebra, čūle ġayre. (2) iṯḳen batte yɁahhlenne w hanna šappa lōmar yirəṣ, lōmar yaḳbel ʕemml‿ōbu yičɁahhal. (3) yōma m-yumō inəxṭaf l-ġappe bisnīṯa, w bisnīṯa ex šimša, ḥalya baḥar. (4) hū w iḏmex, arkeš willa iḥəm bisnīṯa b-ġappōne, mett mžánnina. (5) mḥakēla — čū maḥərfa aʕle, ex manōma. (6) besse ʕemma xōčma b-īḏa, šaḳəllēla w xassne hū, w affḳil xōčma mnə-spaʕṯe w xasslēla. (7) aġaṭ bə-ḏmōxa, aṣiḥ bōṯar eʕṣar tḳīḳyan, ʕayn - lā iščaḥ barnaš ḳūre. (8) bisnīṯa nxaṭfaṯ, ʕowītaṯ w rožīʕaṯ ʕa blatōya. (9) amma hī arkšaṯ, yaʕni ʕl‿anna manōma hanna inne iḥmaṯ šappa ḳūra waswsaṯ bē, w hū xette iḥəm bisnīṯa ḳūre waswas bā baḥar. (10) arkeš ʕṣofra ġaḓban ḏukkil lā iščaḥ barnaš ḳūre. (11) bess mō ifəčkar? inne ōbu bima inno rfīḓlə čɁuhhōla šawwīla čiġrepča ʕemme. (12) ayṯlēle hōb bisnīṯa yiḥmenne inne irfeḓ-- rfīḓlə čɁuhhōla bil-marra willa mʕowwet mɁanni maḳbel. (13) ex ti ḳaṭʕil xōla w lə-ščū m-zaʕle mn-ōbu ḳōye ōbu mamelle: “mōxi, w aḳo axol!” (14) amelle: “šwīčna bī? hōb bisnīṯa ti čayyiṯ-- ayṯillīčəl bib-lēlya, hōḏ batt hī!” (15) amelle: “wrāx, ani bisniyyan? lā nayyeṯ bisənyōṯa w lā ʕimm xebril mett.” (16) amelle: “lā čḏikkel aʕli! hōḏ ti ayṯillīčəl bib-lēlya w arkšiṯ ʕṣofra lā ščaḥyičča, w ʕawītič šaḳlīčna.” (17) amelle: “wrāx mō? čmažnun?” (18) amelle: “lā, ču nmažnun w lā upp... w lā upp mett.” (19) hanna ukkmil īle ḳʕōle minḓʕaf w mwaswas. (20) ē, ōbu ču ayyīṯle barnaš, w mina ṯōle bōx xabarōyṯa? (21) fakkrunne inne xall m-ʕaḳla. (22) yōma m-yumō... hanna ukkmil īle ḳʕōle minḓʕaf w ḳaṭʕil xōla w lə-ščū w azʕel baḥar. (23) ḳōyem ōbu mayṯēle ḥkimō nafsanōyin mett yiḥmunne inne uppe mett <ar> xalal </ar>, uppe mett šaġəlṯa. (24) miščaḥyille čuppe mett, bess m-ḳell xōla w lə-ščū w waswōsa ti iṯḳen ʕemme ḳʕōle minḓʕaf w iččžaʕ w nṭarəḥnil farəšṯa. (25) ḳōyem ōbu mamell wzīre: “battax zzellax čnukəšlīli hōḏ... hōš šaġəlṯa mina mil īṯ. čiḥmīl anik hōb bisnīṯa ti čʕalleḳ bā, laɁanno ʕammōmar inne šḳīll xōčma tīḏa w xassīlle hū, w appillēla xōčme. maʕnōyṯa inne šaġəlṯa xiyyayo-- xiyyalōy.” (26) ḳōye amelle wzīra: “ḥzōḳ ḥōlax, bann nzill b-ōs safərṯa ana w hačči, w illa min nisčahti aʕla.” (27) ḳōyem hanna, ḏukkil iḥəm xann, ḳōyem ḳaʕēle ōxel w šōṯi w ḥazḳil baʕḓe bēl mil aḳw. (28) ṭaʕnull ḥalayhun w zallun sawa. (29) infeḳ w allex mnə-blōta lə-blōta, w mnə-blōta lə-blōta w ḳʕōlun mḳasəḳlin, w anik mil ḥōmyin ižčimōʕa mižčamʕin ḳūre w šōmʕin xann balki šamʕillun mett ḥatīsa. (30) bə-nčīžča infaḏ l-mamlakṯa. (31) bōṯar meṯṯa infaḏ l-mamlakṯa willa iščaḥ ukkil ṯlōṯa arpʕa ḥōḏ ḳaʕyin w ʕamsawəlfin xann ʕemmil baʕḓinnun w maḥəkyin inne ōṯi bisnīṯa w čūṯ bisnīṯa w činya mō ṯaḳḳen ʕemma kaza w hanna. (32) amar: “lakōn čūṯ illa hōḏ hī!” (33) atar hōb bisnīṯa ti ṯalla leʕle xett ḥrīṯa waswsaṯ xwōṯlə ḥkōyṯe w ḳaṭʕaččil xōla w ščū w ṯiḳnaṯ ukkmil īla minḓaʕfa w ḥatta ččažʕaṯ bnawbi. (34) ḏukkil šimaʕč-- šimʕull lōb balbalča ōmar: “lakōni čūṯ ġayra, hōḏ hī!” (35) w ʕammayṯyilla ḥkimō yḥakkmunna — čūṯ nčīžča menna. (36) ḳōyem ḥkī-- ōbu, ōbəl bisnīṯa, maʕlen b-mamlakṯa: “ayya ḥkīməl maḳtar yḥakkmenna w ayya šaxṣil maḳtar yanəḳḏell lōb bisnīṯa hōḏi, nmapplēle.” w mappēle ḥatta felkil molke. (37) ḏikkil išmeʕ b-ōb bisnīṯa hinnun ḳōymin... mamrill l-anna šappa: “hōx xaṭərṯa iṯḳen, battax ttapprenna!” lēle l-anna ebər malka. (38) ḳōyem ebər malka, xōṯeb makčūba w mšattərlēl lōb bisnīṯa. (39) xaṯebla bē, inne: “ana ti ṯīšliš liʕli, w ana ti nraḥimliš, w ana ti ḥmiččiš b-lēlya flanō p-čarīxa falčanō, w ana ti nappillīš xōčma, w ana ti nišḳīll xōčma... nišḳīll xōčmiš.” (40) w šulēla hanna xōčma b-ẓarfa w šattərlēla. (41) ḳōyem atar mšattarle ʕemmil ḥaras yaməṭlulla. (42) ḳōyma šaḳlōl... yaʕni maməṭlilla hanna makčūba, faṯḥōl makčūba w ʕamḳaryōle w ʕaynaṯ willa ščaḥyaččil xōčma b-leppe, ōmra: “lakōn hanna hū.” (43) ḳōyma mamrōl ḥaras: “ayṯullullī hanna šappa ti šattīrəl lanna makčūba!” (44) ḳōymin mayṯillilla. hī ḥmačče w hī žannaṯ, w hū ḥimna w hū žannan, inne hann hinnun ti šahitull baʕḓinnun ḥmull baʕḓinn. (45) ḳōyma... mamella atar ebər malka inne: “ḥzūḳ ḥōliš w xūl w əščāy mette čaḳwi!” (46) ḳʕalla ōxla w šōṯya w ukkmil īla mičġazzya ʕaṣra ḥammeščaʕṣar yūm, ḳōmaṯ rožīʕaṯ ʕafīṯa lēla w ṯiḳnaṯ kayyīsa. (41) bōṯar miṯ ṯiḳnaṯ kayyīsa ṯiḳnaṯ maḥəkyōle. (48) ḳōyma mamrōl‿ōbu inne: “hanna šappa ti batt hū!” (49) ḳōye ōbu xaṯeblə xṯōbun ʕa baʕḓinnun w mintōr maščūṯa ʕaṣra ḥammeščaʕṣar yūm. (50) bōṯar mil ḥasslaṯ maščūṯa ḳōyem mamell l-ḏōḏe, l-Ɂōbəl bisnīṯa, amelle: “yā ḏōḏ, blatō iščaḳ l-marayhen, mann nrōžaʕ ʕa blatōy.” (51) ḳōye mžahhezəl bisnīṯa w əmšattar ʕemme ḥaras w ʕaptō mette ywattʕunne l-felkit tarba w yrožīʕun. (52) hannun ṭaʕnill ḥalayhun, mḥammlillun žhōza ʕa raxša w ʕa ġamlō w ṭaʕnill ḥalayy w zlillun. (53) rōxeb hū w hī p-hawdža w hanna ḥaras allex ʕimmayhun. (54) xann ḳaṭṭaʕ waḳča, meṯṯa yaʕni, ḳaṭṭaʕ masōfča. (55) mett rōžaʕ, mette ti šattirillun, mett yrafiḳunn ʕ tarba, xull tarba isḳel ōzin ʕimmayy. (56) infaḏ l-- l-ḏokkṯa, ʕičmaṯ tunya ʕlayhun, batte yaḥḥčun mett yičnīḥun w yḏumxun. (57) ḳōymin nōṣpin xaymōṯa w ḳaʕyillun mett yičnīḥun. (58) b-anna lēlya ifəčkar bā ebər malka, aḳam arkeš willa iščaḥ ʕaḳta, ṭawḳa yaʕni, p-satra m-žawəhrōṯa, ʕammalmaʕ ex šimša, w hī žesma ḥuwwar xett ʕammalmaʕ akṯar m-šimša. (59) ḳōyem b-anna lēlya, fakklēla mnə-ḳḏōla w maffeḳle l-elbar ʕa nohriṣ ṣahra, batte yfarraġ aʕle, ʕal‿anna ʕaḳta. (60) hū w ʕamfarraġ aʕle elbar, lā ōḥes w atir illa ṭayra mnə-šmō inḥeč aġaṭ aʕle w xaṭəf-- w naġpl‿anna ṭawḳa mn-īḏe, l-anna ʕaḳta, w zalle bē. (61) iṯḳen ṭayra ṭayyer bə-šmō w hū allex ʕal‿arʕa erraʕ menne w nṭīrle yinḥuč ʕal‿arʕa mett yxalləṣlēle ṭawḳa. (62) lakin ṭayra isḳel ṭayyer w hū marheṭ erraʕ menne xann l-ḥitta silḳaṯ šimša. (63) bess čislaḳ šimša... bess čislaḳ šimša xann l-ḥetta ʕirpaṯ šimša, isḳel marheṭ w hū b-arʕa w ṭayra bə-šmō l-ḥetta ʕirpaṯ šimša. (64) ē, bess čiʕrab šimša, ḥamēle mett sažərṯa ṭayra mawḳef bā, w hū ḏōmex erraʕ mn-ōs sažərṯa. (65) bess čislaḳ šimša mʕowwet ṭayra markeš w mallex ʕa mahle bə-šmō w hū mallex ʕal‿arʕa erraʕ menne. (66) xann isḳel maḓḓi uppe ʕaṣra yūm. (67) ukkmin nōfḏin s-sažərṯa bib-lē-- bess čiʕčam tunya w nōfeḏ l-mett sažərṯa, mʕašwaš bā ṭayra ču maḳtar yislaḳ leʕle, w hū ḏōmex erraʕ m-sažərṯa. (68) bōṯar ʕaṣra yūm infaḏ l-mamlakṯa, ḳōyem ġōṭeṭ hanna ṭayra b-leppl‿ōm mamlakṯa w zelle. (69) aḓaʕ meʕle, lorkaʕ sčahət aʕle w lorkaʕ baḳḳar mina tarba yrōžaʕ laʕ... laʕ berčil malka. (70) hanna mō batte yišw šaġəlṯa? (71) lā ʕemme xaržōyṯa w lā ʕemme mett - batte yiḥḥ. (72) ḳōyem w lā karr yrō-- ytawwar... yrōžaʕ ytawwar ʕa bisnīṯa, liɁanno inəfḳat ʕaḳta menne. (73) ḥōm aḥḥaḏ īle bisčōna, ḳōyem ṯēle misčaɁžarəl lanna bisčōna menne. (74) ṯōḳen miščġel b-anna bisčōna ʕa felka. (75) miččfeḳ hū w mōrəl bisčōna yiščġel ʕa felka b-anna bisčōna. (76) ḳaʕēle mnakweš b-anna bisčōna w miščġel bē. (77) nimṭaššrill ebər malka ʕammiščġel b-bisčōna, w mrōžaʕ ḥatīsaḥ l-berčil malka. (78) berčil malka arkšaṯ ʕṣofra, lā ščaḥyaṯ lā ʕaḳta w lā ščaḥyaččil ebəl-- mal-- l-ebər malka. (79) ḏukkil lā ščaḥyaččil ʕaḳta hī, iḏʕaṯ inne aṣpaḥ ebər malka ḳayyīməl ʕaḳta mnə-ḳḏōla w izel bē w hī... w hī aṣfaṯ l-ḥōla. (80) ōmar: “lā yīb hanna ʕaḳta ti wōb asōsəl forḳṯaḥ!” (81) mette lā ʕaptō ti mawžūtin ʕemma w hanna ḥaras lā yġutrun bā, ṯiḳnaṯ batta čiḥčal hī. (82) mō batta čišw? (83) atar ūla rfīḳča, šattirilla ʕemma, ḳōyma mxassyōl hī l-batəlṯil l--, l-malka... mxassyōl batəlṯill‿ebər malka w mxasslill lōb bisnīṯa batəlṯa tīḏa, w ʕala asōsəl inne rfīḳča ti ayba ʕemma hī, w hī ebər malka, w rōxpan b-anna hawdža w ṭaʕnill ḥalayhen w mallxin. (84) xann isḳel allīxin l-ḥitta infaḏ l-mamlakṯa. (85) ḳōymin maḥḥčin bā, b-ōm mamlakṯa. (86) hōm mamlakṯa ti inḥeč bā, uppa ōṯ malka, w īle berča ḥalya baḥar. (87) ščaġlaṯ balbalča b-ōm mamlakṯa inne mō? ōṯi ḳafla marreḳ mn-ōxa, w b-anna ḳafla ōṯi šappa ex ṣahra. (88) maʕ mōn maʕənyin? maʕl‿ōḏ berčil malka. (89) ču xassiyōl xol-- lopsil beʕla, l-ebər malka? mxammnilla šappa. (90) ḳʕōle [sic] (=ḳʕōlun) atar, mičnaḳīlin p-ḥatīsa inne ōṯ šappa mett iḥəl baḥar. (91) šimʕaṯ berčil malka ti hōm mamlakṯa, inne ōṯ šappa iḥəl baḥar w ʕalle aḥḥeč hū w ḳafle ʕalle aḥḥeč b-ḏokkṯa flanōyṯa, b-ann xaymōṯa. (92) yimken ḳaṣril malka mōṭel ʕal‿ōḏ ḏokkṯa ti aḥḥīčin bā. (93) ʕaynaṯ ʕamḥōysa... ʕamḥōyes ebər malka, maʕ berčil malka, ḳūrl‿ann-- kuḥkull lann xaymōṯa, ḥmaččil berčil malka ḥrīṯa mn-elʕel (94) ḳōyma mšattra roḥəl lanna... lanna šappa yṯēle leʕla. (95) ḳōyem sōlḳa. sōleḳ hanna šappa ti hī bisnīṯa besse b-zayyil ġabrōna. (96) bōṯar mil ḳʕalla... ʕappraččun ʕa ḥammōma čḥammam w xassallun waʕyōṯa mlukōyan, w ḳʕalla ʕemml‿anna šappa ti hī bisnīṯa. (97) amrōl‿ōbu: “ana batt hanna šappa hanna, batt nxuṭbenne.” (98) ṯōla-- ṯōle eb-- wzīrəl malka ti hōm mamlakṯa mamell lanna... lōb bisnīṯa ti šawwiyōl ḥōla šappa mamrōle [sic] (=mamella) inne: “berčil malka bōʕa čxuṭbennax!” (99) amella [sic] (=amelle): “ana ebər tarwišō, ana yaʕni ču misčōhla berčil malka aḥḥaḏ xwōṯlə ḥkōyṯi. berčil malka maḥeḳḳla aḥḥaḏ aḥsan minni. ana čūb m-ḳīmč m-ḳīmčun.” (100) amrulla: “hanna ču ḳṭīʕəl ʕaḳla w lā ḳa-- w lā ḥožžṯa. hī ʕammōmra inne batta hačč!” (101) bə-nčīžča isleḳ leʕla, ḳʕalla mḥakyōle. (102) b-anna zōr amrōla: “willa [sic] (=waḷḷa) iza lā aḳəblič ʕemma, meʕnōyṯa ḳaṭʕōr rayšax!” (103) nžabraṯ čxuṯpell lə-xṯōba aʕla, yaʕni hinn ṯarčinnen bisənyōṯa, amma eḥḏa minnayhun šawwiyōl ḥōla inne šappa. (104) xaṯəplullun xṯōbun ʕa baʕḓinnun. (105) ḳʕōlun b-awwal... awwal lēlya, ḳōyma matirōl ḥaṣṣa... ḥaṣṣun l-baʕḓinnun. (106) yōmət taxəlṯa matirōl [sic] (=matirill) ḥaṣṣun l-baʕḓinnun. (107) ṯēn yōma mšaʕʕlilla, amrōlun: “bahheč, tayyīril ḥa-- atīrəl ḥaṣṣe līl.” (108) amrulla: “emḥar mižžarraʕ w mallex ḥōla.” (109) ṯēn yōma <ar> kizālik il-Ɂamər </ar>, ṯēleṯ yōma. (110) baʕdēn axerčl‿imōma ḳōyma mamrōle: “ana berčil malka w in lā allxič ʕimmi exmil batti waḷḷa nḳaṭʕōr rayšax. lā žžarrṣinni b-mamlakṯa!” (111) ḳōyma waḳča mamrōla: “ana mann nṣariḥinniš.” (112) mann nṣariḥin-- amrōle [sic] (= amrōla) — yaʕni hōb bisnīṯa ti šawwiyōl ḥōla šappa batta ṣṣariḥell berčil malka - amrōla: “ana mann nṣariḥinniš. ġappiš ḏokkṯa s-serra?” (113) amrōla: “ġapp!” (114) amrōla: “ana bisnīṯa xwōṯlə ḥkōyṯiš w ana soləfṯi kaza kaza. (115) ana nišḳīla, ana berčil malka flanō, w ana biʕli malka ebər malka flanō, amma biʕəl iṯḳen ʕemme ḥēdes kaza kaza, šaḳəl ʕaḳta minni w išmaṭ yimken ḥmā mōn nġiblēle w zalle ʕamtawwar ʕa ʕaḳta w aḓaʕ miʕli w lorkaʕ sčahtiṯ aʕle. (116) <ar> yawman mā </ar> illa mil aḷō yalḳennaḥ b-baʕḓinnaḥ w ana nimʕahitōši, inne nmapplōši hū, hū <ar> ažmal </ar> minn baḥar wə žžōyez inne šaḳeṯṯ ṯarčinnaḥ. (117) axbīṯ w ṣmūč bēl mil aḷō mafrežla ʕlaynaḥ w kmūt ʕal‿anna serra!” (118) ḳōyman atar... mamrōla: “kamtiṯ ʕa serra.” (119) miččafḳan b-baynṯil baʕḓinn ʕal‿anna raɁya w ḳʕalla. (120) ḳōyma mšaʕʕlilla ṯēn yōma, amrōlun l-ōbu w l-emma w l-anna, l-mamlakṯa, inne allex ḥōla. (121) ḳʕōlun hannun mapṣūṭin ʕemmil baʕḓinnun baʕḓa, amma ṯarčinnen bisənyōṯa. (122) nimṭaššrill lannun, šḳilill baʕḓinnun, w mrōžaʕ ḥatīsaḥ laʕl-ebər malka. (123) ebər malka bōṯar uppe ešəz zamōna, čfīḳin hū w mōrəl bisčōna, inne hanna irōta ti nōfeḳ yḳusmunne p-felka, w hanna bisčōna uppe zayṯō. (124) yōma m-yumō ʕambōḥeš ebər malka b-anna bisčōna erraʕ m-zayṯa, willa infeḳ ḳomme mʕarrṯa, mʕarrṯa ṭawīle ʕarīḓa, uppa ʕaṣra ṯleʕṣar ḳazḳūz ḏahba. (125) ḳōyem mamell mōrəl bisčōna: “ṯalla rezəḳṯa līl w lēx!” (126) amelle: “ʕaža? mō ōṯi?” (127) amelle: “ʕanmiščġel erraʕ m-zayṯa, nbōḥeš erraʕ... erraʕ menne, willa infeḳ ʕimmi mʕarrṯa w mʕarrṯa malya ḏahbō.” (128) amelle: “hannun mnə-nṣībax. ana xull ʕumər w əzzamōn ʕanmiščġel b-anna bisčōna, lā infeḳ ʕimmi mett.” (129) amelle: “ču ṯōḳen, hannun nḳasmillun f-felka!” (130) l-ḥāṣlahu iččfeḳ, ḳasmull lanna mōla b-anna felka. (131) amelle l-mōrəl bisčōna: “yā mʕallmōn, blatō iščaḳ l-marayhen, bann nsōfar ana.” (132) ḳōymin ḳasmill irōtl‿anna bisčōna, lann zayṯō, w ḳasmill lanna mōla, w mayṯyin ḳazḳuzō aw ḓarfō, mʕappyill lanna mōla. (133) mišwill ḏahbō mn-erraʕ w mišwizz zayṯō mn-elʕel w mḥammel ʕa ġamlō w ʕa baġlō w ṭaʕnill ḥalayhun w mallex. (133b) mallex ʕala bina batte yzelle ʕa blatōye w baʕdēn ytawwar ʕal‿eččṯe. (134) hū w alle-- ē ... hū w... ʕamḥammlin, ʕamḥammlill bḓōʕča willa lā ōḥes w atər illa ṯōle iṯər ṭayər ʕal‿anna bisčōna ʕamḳaṭṭrin b-baʕḓinnun. (135) iṯər ṭayər ʕamḳaṭṭrin b-baʕḓinn, aḥḥaḏ ḳaṭəll‿aḥḥaḏ w šaḳle w zalle iḥfar b-ḏokkṯa w ṭamre, yaʕni ḥfarle w ḳabr-- ṭayra ḳabril ṭayra. (136) bōṯar ḳalles ṭaʕəl ḥōle willa ōṯ ṭayra ġayre, ōṯi ayyīṯəl... iḳṭel... iḳṭel ṭayra w ayyīṯle w ōṯ. (137) ṭʕīlle w ōṯ w ṯōle ʕal‿ōḥ ḥofərṯa ti ḥafər-- iḥfar bā w inəṭmar ṭayra ḥrēna, iḥfar w ṭamre b-ġappōne. (138) hanna ḏukkil ḥiməl lōš šawfṯa ṭaʕəl ḥōle w zalle yiḥəm inne mō soləfṯa. (139) zalle, ʕamʕayn willa iščaḥ iṯər ṭayər ḳbīrin ḳūrəl baʕḓinnun w aḥḥa-- w ōṯi b-ʕaḳta zōte ti... ti inəčġab menne, ti naġpe ṭayra xette ōb bə-ḳḏōləl aḥḥaḏ minnayhun. (140) ḳōyem maḳeməl ʕaḳta w mišwēle xett ʕemml‿anna mōla w ṭaʕnil ḥa--  ṭaʕəl ḥōle w msōfar. (141) allex xann masōfča, infaḏ l-mamlakṯa ti ayba eččṯe bā. (142) ačʕeb, batte yaḥḥeč. (143) hū w iḳəʕ, yaʕni nṣībəl xaymōṯe b-ōm mamlakṯa, willa ḳʕōle atar ti... marōylə blōta mšaʕʕlin: “mō ʕemmax?” (144) mamellon: “zayṯō.” (145) “mō ʕemmax?” — “zayṯō.” (146) ščaġlaṯ balbalča inne hanna čōžra flanō ti xayyem b-ōm manṭaḳṯa b-ōḏ ḏokkṯa, ʕemme zayṯō. (147) amma zayṯō mett ḥalyin baḥar, ṭōbin baḥar. (148) balbalča w ščaġlaṯ infaḏ xebra l-ġappil berčil malka, inne ōṯi čōžra aḥḥeč b-ḏokkṯa flanōyṯa, lakinni šappa iḥəl baḥar w 
ʕemme zayṯō manẓūmin baḥar. (149) ḳōyma berčil malka amrulla... amrōl lanna, l-ʕaptōya: “zlōn ayṯulli menne ḳalles zayṯō!” (150) zlillun, l-ḥāṣlahu, mamrille: “battaḥ ḳalles zayṯō mn-ann zayṯō, battaḥ ḳazḳūzəz zayṯō mn-ann zayṯō.” (151) amellon: “ana ču nimzappen p-ḳazḳuzō.” (152) amrulle: “berčil malka w xann batta. batta ḳazḳūza.” (153) amellon: “ana ču nimzappen”, liɁanno yaḏḏeʕ inne šawwīḏ ḏahbō b-yarka. (154) l-ḥāṣlahu, zallun leʕla amrulla: “hanna ču raṣṣ yzappen w lā batte yzappen.” (155) amrōlun: “ana ṭalpiṯ zayṯō w hanna batte yičmannaʕ zlōn ḥužzunne lēle w əz-zayṯōye w ayṯillull!” (156) zlillun l-ḥāṣlahu, ḥažzille lēle w əz-zayṯōye w mayṯillilla leʕla. (157) ḳōyma mayṯyōl lann zayṯō w mfaḓḓyōlun b-ōm mamlakṯa willa infeḳ zayṯō mn-elʕel w ḏahbō mn-erraʕ. (158) maffḳille l-ḥāṣlahu m-ẓerpa lēle, liɁanno lēle ẓarpunne awwalča. (159) mafḳa-- ṭalpōle lēle ḏukklə ḥmaččl‿ann ḏahbō, amrōlun: “ayṯullullī l-ōxa!” (160) mayṯillilla, bess ḥmačče baḳḳračče, lakin hū lā baḳḳra. (161) ḳōyem mamrō-- ē... ḳōyma berčil malka mamrōlun: “šuḳlunnē ḥ ḥammōma!” (162) mamrōl ʕaptōya: “šuḳlunnē ḥ ḥammōma, ḥammimunnē w naḓḓfunnē w xassulle batəlṯa mlukōy w ayṯillull!” (163) ḳōymin šaḳlille ʕa ḥammōma mḥammimille w mnaḓḓfille w ḥalḳille — wayba ḏeḳne awrab m-feška — w mičnaḓīfin aʕle w mxassyille batəlṯa mlukōy w mayṯillille [sic] (=mayṯillilla). (164) mayṯillilla l-berčil malka, ḏukkil ḥmačče: “hanna hū!” (165) ḳōyma mamrōle: “mō soləfṯax hačči?” (166) amella: “aḥlīm aʕəl naḥklīš soləfṯi!” (167) ḳōyma atar maḥəlma aʕle, ḳōyma [sic] (=ḳōyem) maḥəklēla ḳeṣṣṯe mn-awwalča l-axerča ext iṯḳen ʕemme, w ext inəxṭaf, w ext iččžaʕ, w exte ōbu šattre hū w wzīra, w ex zallun laʕ mamlakṯa l-ellel w sčaht ʕl‿ōb bisnīṯa, w ex ṯōlun šaḳla w ṯōlun ʕ tarba w šaḳəllēla ʕaḳta w aṭar bē... naġəplēle ṭayra w aṭar, w ex ḳʕōle b-bisčōna w ext hanna. (168) amrōle: “mō īx ašaryōṯa hačči b-Ɂeččṯax?” (169) amella: “īla šōmṯa bə-ḳḏōla hōxa ʕa ġappōna.” (170) ḳōyma mkaššfa hī maḥməllōle. (171) hū ḥiməl lōš šōmṯa w hū aṭar ʕaḳle. (172) ḳōymin ṭōppin ʕ baʕḓinnun, maġəmyin uppe felkiš šaʕṯa w maṣəḥyin ʕemmil baʕḓinnun w čʕarraf ʕ baʕḓinnun. (173) ḳōyma eččṯe awwalnōyṯa xaṯpō-- maḥəklōle seləfṯa [sic] (=soləfṯa) xette ex ṯaḳḳīna, w ex čxaffaṯ maʕ ʕaptō w maʕ žayša ti wōb ʕemma w xassaččəl waʕyōṯe w xasslall l-ti ayba... lə-rfīḳča ti ayba ʕemma batəlṯa hī w əḥčōlaṯ ʕlayhun, w ex nafḏaṯ l-ōm mamlakṯa w exte ččafḳaṯ hī w bisnīṯa, berčil malka, w iḥḥaṯ hī w hī uppe ešəz zamōna “l-ḥetta aḷō ažəmʕax ʕimmaynaḥ.” (174) ḳōyem xaṯeblə xṯōba ʕa ṯarčinnen w mintōr maščūṯa mʕawīta mn- <ar> awwal wə-ždīd </ar> w ṭaʕnull ḥalayhun bōṯar ʕaṣra ḥammeščaʕṣar yūm w zallun batte ysafīrun ʕa blatō. (175) infaḏ lə-blatōye l-ġappil ōbu w l-emme. (176) ʕowwet bōṯar mil ḳʕōlun w ntōraṯ maščūṯa ġappit tiḏōye ʕaṣra ḥammeščaʕṣar yūm w ḳʕō [sic] (=ḳʕōlun) uppe ḥammeš [sic] (=ḥamša) šečča yarəḥ. (177) ḳōyma... mamell‿ōbu: “ana bann...” w hī eččṯe mamrōle inne: “ana ščōḳiṯ ət-tiḏōy.” (178) w iččawōṯe amralle inne: “ščaḳinnaḥ l-tiḏaynaḥ. baḥ nrōžaʕ nzellaḥ nakšef ʕlayy.” (179) ṭaʕnill ḥalayhun, zlillun, mōrḳin ʕal‿awwal... ʕa mamlakṯa awwalnōyṯa ti ōbəl bisnīṯa ti ṯēn. (180) b-tarbayhun miščaḥyill l-Ɂōbu w l-Ɂemma mīṯin. (181) ḳōyem atar ḳaʕyillun uppe šoppṯiz zamōna w ṭaʕnill ḥalayhun w zlillun mʕawītin yakəšfun ʕa mamlakṯil berčil malka ḥrīṯa. (182) nōfḏin l-ellel willa ščaḥyull ḥrēna xett ʕōžez w ʕal‿axerče. (183) ḳōyem mwaṣṣyille b-molka w mižčamʕin w ṯōḳen malka hū ʕa mamlakṯil bē ḥimyanōye ṯrinnun w ʕa mamlakṯit tiḏōye. (184) w mižčam-- mžammʕill eṯlaṯ maməlkan f-fart mamlakṯa eḥḏa w ḳʕōlun b-lazzīṯa w nʕīma.