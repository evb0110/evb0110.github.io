(1) b-zamōna ʕaččīḳa wōṯ ġabrōna w eččṯe fḳīrin, w īlun ebra iẓʕur, w iṯḳen ʕlayhun foḳra iḳw, lōfaš aḳtar yičḥammlun. (2) amerlon ebron: “lōzem ninfuḳ ḥetta niščaḥ šaġəlṯa ničxallaṣ mn-ōm meḥənṯa ti ṯiḳnallaḥ, w ənxallṣenxon m-maṣrūfa l-xōl w lə-ščūy w əl-xussūy.” (3) amerle ōbu: “hačči čḳayyam čiẓʕur ʕa šoġla.” (4) w amrōle emme: “battax... battaḥ nibəx baḥar, lōb ṭaššrīčnaḥ w zlīčlax ʕa ḏokkṯa baʕʕīḏa.” (5) bess hanna šappa ẓʕōra isḳel mōḥez ʕa šawre w amerəl tiḏōye: “čiʕnēlxon! ana nɁammen... ana nɁammen mn-ōʕ ʕīšča xulla ssawa, w nɁammen m-nifəš xull‿imōna, inno nmaḳtar niščġel ayy šaġəlṯa!” w infeḳ hanna šappa. (6) allex baynṯl‿ann blatō, ytawwar ʕa šoġla, ḥetta ilčḳi b-aḥḥaḏ rōʕya ʕamtawwar ʕa zaləmṯa yaṣraḥle p-ṭarše, w aḳbel p-šarṭōye ti ḳōṣyin w iščġel ġappe. (7) ešna kōmla lā ẓōrnit tiḏōye. (8) waḳčil ḥasslaṯ ešna, hanna šappa amerəl mōrəṭ ṭarša: “čbōʕ čappīl ižōzča... čbōʕ čappīl ižōzča — ṯḳill ešna lā ḥmiččit tiḏōy — ḥetta nzill l-ġappayy nẓurennon?” (9) amerle: “zēx!” w appēle emʕa ḳirš aġre w appēle xarōfa w saṭliš šomna htīṯa l-tiḏōye. (10) iḥəḏ hanna šappa baḥar w irxeb p-ḥaṣṣlə bhīmča w allex l-ġappit tiḏōye. (11) waḳčil iməṭ l-felkit tarba iḥəm ḥūya čmatmet ḳomme ʕal‿arʕa. (12) wōb ʕamfakkar yḳuṭlenne, bess lā irəṣ. (13) ḳōyem nōḥeč maʕ bhīmče w mlaḥmesəl ḥūya ḥ ḥaṣṣe ḳalles ḳalles w mamerle yabʕeḏ maʕ tarba ḥetta lā ytuʕsenne barnaš. (14) ʕowwet irxeb ʕa bʕīm-- ʕa bhīmče w kammlil laxṯe ḥetta iməṭ l-ġappit tiḏōye. (15) ḳʕōle šoppṯa, inəpṣaṭ bā baḥar ʕemmit tiḏōye. (16) bōṯar menna rōžaʕ ʕa šoġle. (17) hū w ōz p-felkit tarba ḥimnil ḥūya zōte, w amerle yabʕeḏ m-tarba ḥetta lā yḳuṭlenne barnaš, w aḳam yallex. (18) izʕaḳ bē ḥūya: “yā šappa, awḳēf!” (19) hanna šappa... hanna šappa lapplēl ḥūya ṭalpe w awḳef. (20) amerle ḥūya: “ana batti nibbux-- ana batti nappēx ḥilwōna... ḥilwōna. nzōyaʕ-- lōb... čzōyaʕ lōb nafḥiṯ p-ṯemmax?” (21) žawībe šappa: “lā, ʕaya ḥetta nīzuʕ? hačči stīḳ.” (22) awwal mā infaḥ ḥūya p-ṯemme, iṯḳen yōḏaʕ mō maḥəkyin... mō maḥəkyin mō maʕənyin mōya bə-xrēron, w ḥessil ṣafərnō w lōġṯil ḥaywanō. (23) l-emmat iməṭ ʕa payṯil mōrəṭ ṭarša, aṣraḥ bē ešna ḥrīṯa. (24) ext‿ōṯa xaṭərṯa amerəl mōrəṭ ṭarša: “batt nzill nẓurett tiḏōy.” (25) aḥref aʕle... aḥref aʕle, amelle: “īl tiḏōx, aʕlax frīsča.” (26) appēle ṯarč emʕa ḳirš w laḳḳeṭle xarōfča rappa w amerle: “hōḏ applēl tiḏōx!” (27) hanna šappa irxeb p-ḥaṣṣlə bhīmče w allex. (28) w hū ōz əp-tarba, iḥəm bisnīṯa ẓʕōr ḥalya, ʕammišwōl ṯinaġlōṯa xōla. (29) išmeʕ ṯinaġelča ʕammamrōl lə-rfiḳyōṯa: “uxlēn uxlēn iḳḏum mā yṯēle ōbu ti ipxel ymalla čwaḳḳef-- čwaḳḳfell ršōšəl ḥiṭṭō lēḥ.” (30) iḓḥek hanna šappa ti iṯḳen mafhem ʕa lōġṯil ḥiwanō w inḥeč maʕ bhīmče. (31) iṯḳen mičnōġam hū w hōb bisnīṯa ti aʕžba baḥar. (32) ṭalpa m-tiḏōya billa mā yiḏiʕ mett meʕla. (33) wōfeḳ tiḏōya yɁahhillulle. (34) mičɁahhella w mayṯēla ʕemme ʕa blōte... mayṯēla ʕemme ʕa blōte. (35) hōxa manʕille tiḏōye yrōžaʕ ʕa šoġle baʕʕeḏ miʕlayhun, liɁanno ščaḥyulle šoġla bə-blōtun. (36) hōxa ballšaṯ eččṯe maḥizza aʕle ymalla mō sappa iḓḥek waḳčil ḥimna ʕammišwōl... ʕammišwa xōla l-ṯinaġlōṯa, liɁanno wayba ḥišrōy, bōʕa čiḏiʕ xulle mett maʕ beʕla. (37) lakin beʕla wōb mičharrab menna, liɁanno yaḏḏeʕ lōb amerla mawṯe mɁakkat, exmil fahhme ḥūya waḳčil infaḥ p-ṯemme w iṯḳen mafhem ʕa lōġṯil ṭbīʕča w əl-ḥiwanō. (38) hanna ġabrōna l-emmat isḳel kčīməl serra aḥissaṯ... aḥissaṯ ḥḏučča ti wayba ʕemmil ḥišrūṯa makkōr w malʕūn, w fakkraṯ čahinenne b-Ɂayy sappil kān... b-Ɂayy sappil kān. (39) ḳommil ommṯa čūla illa čahw ġabrōna ġarība w iṯḳen inno xarōfča ti ahətna mōrəl ṭarša... mōrəl ṭarša l-beʕla, iḏʕaṯ mō išwaṯ eččṯe... mō išwaṯ eččṯe. (40) zlalla hōx xarōfča ḥetta čmall šappa mō išwaṯ eččṯe waḳčil wōb ġayyeb. (41) iḏiʕ hanna šappa inno... iḏiʕ hanna šappa inno ḥosna... ḥosəll‿eḥḏa w ḥalyūṯa čūb xulle mett, lōzem yṭulpenn ġabrōna. (42) lōzem ytawwar ʕl‿eḥḏa čīb sīrča kayyīsa w liššōna ṭabbi, ḥetta čīb ḥayōṯa ʕemmil beʕla ḥalya. (43) čūle illa ṭalḳil eččṯe w ḳallʕa laʕ tiḏōya, w isḳel mazkerəl faḓlil ḥūya aʕle, ti ahətne ʕelma w maʕrefṯa.