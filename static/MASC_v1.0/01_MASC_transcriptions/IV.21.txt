(1) wōṯ b-zamōne šaxṣa, w hanna šaxṣa zangīlay baḥar baḥar baḥar. (2) ġappe berča, ču ġappe ġayra. (3) yōma m-yumō m-meṯṯa mīṯaṯ — yā ḥarām – eččṯe. (4) aṣəf hū w berče l-baləḥḏinnun, w hōb berča ʕzīza aʕle baḥar baḥar. (5) bōṯar meṯṯa amrōle: “yā bāba, lōzem čayṯēḥ... čayṯ yaʕni eḥḏa nissall ana w hī.” (6) amella: “yā eppay, nmayṯīš ḥōlča mʕaḏḏbōši mmarəmrōši.” (7) amrōle: “laɁ, nmissallya [sic] (=nmičsallya) ana w hī.” (8) hōḏ ḳall mič čražžačče amella: “laḳḳīṭ eḥḏa, ana nxaṭebla.” (9) aḳam laḳḳeṭ... laḳḳṭaṯ hī eḥḏa, aḳam xaṭba hū w ayṯna. (10) hū īle ṭarša <ar> min žamīʕ əl yaʕni əl-ḥaywanāt </ar>, īle ʕizzō, īle ʕōna, īle ġamlō, īle m-xulle mett. (11) hann ḏikkil ayṯna amella: “čūl wṣīṯa ġappiš, ču nbōʕ minniš mett illa ttarilīs salma.” – berče ušma salma. (12) amrōle: “ē, ʕa rayš mn-elʕel, salma čūṯ aġla menna barnaš, salma ʕzīza baḥar hōḏi.” (13) ḳʕōlun yarḥa iṯər ṯlōṯa, amella: “ana bann nsōfar. īl mišwōra, bann nsōfar, w hanna mōla ṣummar, hann ḳiršō ṣummūrin, w hanna xayra ṣummar, w hann ʕaptō erraʕ mn-īḏxen. ti čbaʕalle ḥōḓar.” (14) amrōle: “ē, lā aḥfeḓ aḷō ġayra!” (15) hanna ṭaʕəl ḥōle, irxeb ʕa <ar> faras </ar>, yaʕni ʕ sūsča w zalle. (16) sōfar yarḥa, iṯər, aḷō maʕlem. (17) ḳōmaṯ hōḏ, m-ḳahra menna, batta ttaffrenna. (18) ōṯ ʕapta, amrōle: “aḷō yaffennax, bann nappēx ana ḳall mič čbōʕ, w čusəplīl salma ʕa barriyya, čnuxsenna w čayṯīl menna kuppōyṯil eḏma niščenne.” (19) hanna ʕayn xann – ē hōb bisnīṯa atamōy – w lā aṣəx bā. (20) ṯōle leʕla amella: “yā salma, ʕammamrōl ḥōlčiš xann ʕ xann, inno nuspinniš ʕa barriyya w nnuxsinniš w nayṯēla finžōnəl eḏma mn-iḏmiš.” (21) amrōle: “aḷō yaffennax lakōn, hōḏ mazal anwaṯ aʕəl, lōfaš ḥōlla miʕəl. yā sammōl... ču ōz čaffinn nṭōba, bax ttapprinn hačč!” (22) amella: “ē! lamlīm ġarḓōš w lamlīm waʕyōṯiš w šḳūl ḳass ḳiršō w ayṯay nuspinniš ʕa mett blōta ġayrib blōta!” (23) ḳōyma hōḏi, mḓabəḓbōl waʕyōṯa w ḓōppa ḳass ḳiršō w ṯyōla. (24) mamella: “emḥar nōz nuspenna,” l-ḥōlča. (25) rōxpa roḥle ʕal-ōs sūsča w marəhṭin b-ōb barriyya. (26) másalan hōxa maʕlūla, lina nōfḏin? – l-ḳuṭayfe. (27) p-ḳuṭayfe amrōle: “bess, hōxa čmaḥḥičəl ana.” (28) aḥḥča p-ḳuṭayfe. (29) hōḏ ʕemmlə ʕrōba xann aṣəfnaṯ xann, ḥōsaṯ xann, ščaḥyaṯ šunīṯa xčōr. (30) hōx xčōrča ḳaʕya ʕemmil ġappōna xanni w laṭṭiyya. (31) ṯalla leʕla, amralla: “<ar> massīki bil-xēr </ar>, yā ḥōlč! ex čība? m-paʕḷō čmapṣūṭ.” (32) ʕaynaṯ l-ōb bisnīṯa, ščḥačča ġaribōy, amrōla: “aḷō yabəṣṭinniš yā ḥabīpči!” (33) amrōla: “aḷō yaffinniš, ana ġarīpča w čūṯ ḏokkṯa niḏmux. lōb čmaḏəmxōl ġappiš?” (34) amrōla: “ē, ahla w sahla b-lipp w b-ʕaynōy, ahla w sahla bīš yā ḥabīpči.” (35) aspačča w zlalla leʕla. (36) hōš šunīṯa īla ebra – rōʕya. ʕamrōʕ ṭarša. (37) hōḏ ʕillaṯ šunīṯa, ču ġappa barnaš. (38) ʕibraṯ ʕal-anna payṯa, ḳʕalla xanšōle, ḳʕalla lammōle, īla ḳass mužlīṯa ažəllalla, īla ḳass waʕyōṯa sawilalla. (39) ščḥaččl‿ōb bisnīṯa šōṭra. (40) ṯōle ebra ʕrōba, amella: “mbayyen ġappiš ḓayfṯa.” (41) amrōle: “ē, waḷḷa ġapp ḓayfṯa.” (42) hōḏ bisnīṯa, yōma iṯər ṯlōṯa, ščḥaččl‿ōb bisnīṯa šōṭra, amrōla: “yā ḥabīpči ana aʕžbīšən w ču nnaffīḳa miʕliš.” (43) aḥəklalla ḳaḓīṯa mō hī. (44) amrōla yaʕni: “mō ḳiṣṣṯiš hašš?” (45) amrōla: “ḳiṣəṯ īl ḥōlča w išwaṯ bī xann ʕ xann, w ana zōʕiṯ čḳuṭlinn, ṭaffriṯ b-ōt tunya yaʕni.” (46) amrōla: “ē, ḳʕāš ġapp hōxa!” (47) ḳʕalla, bōṯar exma yūm amrōll‿ebra: “yā ḥabībi, ču čšōmaʕ minn, nxaṭṭəblēx hōb bisnīṯa. ʕaynēla mil ḥalya w ʕaynēla mō rečba w manẓūm.” (48) amella: “ē!” (49) ḳōymin hann mxaṭṭəblōl ebra. (50) zlillun yumō, ṯyillun yumō, mōyṯa xčōrča. (51) ḳōyma hī, másalan bōṯar meṯṯa mayṯya awwal ebra w ṯēn ebra w ṯēleṯ ebra. (52) ṯēle... atar mrōžaʕ maržūʕaḥ l-mōn? mrōžaʕ maržūʕaḥ l-ōbu. (53) ōbu ṯōle m-safra, ḳōyma hōṯa bōṯar miz zlōla salma, mayṯya... (54) ē, ṯēle ʕapta — lā amrillax inne aḥḥaḏ nōš aḥḥaḏ! — mrōžaʕ leʕla. (55) miščaḥ arənba b-barriyya, naxesla w mʕappēl ḳannīnča eḏma w šaḳəllēl ḥōlča, mamella: “čfaḓḓāl!” (56) ḳōyma hōṯa šaṯyōla w mamrōle: “ysallmeḏḏ ḏwōṯax!”, mapplōle ḳiršō armaġōne w hū zelle. (57) amrōle: “aḷō yaffennax, batt kabša nnuxsenne hōxa.” (58) mayṯēla kabša, w ṯyōla mkaffnōle w msawiyōle w ḥōfra b-misti ḏōrča ḳabra w mišwōl lanna kabša bē, w mišwōle mṣawwnōle f-fīḓḓa w mrasṭʕōle [sic] (=mraṣʕōle) w mhantzōle w wartō w xulle mett kuḥkulle, yaʕni mett mraččab, w mxassya atar mō hī? - ikkum.” (59) ṯēle ōbu m-safra, nōḥča hōḏ misčaḳəblōle. mxassya ikkum, misčaġreb hū, mamella: “ʕžīpča, ʕaya čxassiyya ikkum?” (60) amrōle: “ču ḥayl naḥkēx.” (61) “ṭayyeb mallī mō ōṯ! mīṯaṯ salma?” (62) amrōle: “hačč amrič. mīṯaṯ – wlī aʕli – w lā affiṯ ḥkīma ġayr ayṯičče yḥakkmenna, w ana baḥar ačəʕbiṯ aʕla w bōṯar axerča amril aḷō infaḏ.” (63) amella: “ē mazal amril aḷō ču ḥayḥ [sic] (=ḥaylaynaḥ) nisčaʕrḓenne.” (64) ukkil yōma nōḥeč ʕṣofra mṣallēla b-misti ḏōrča w zelle. (65) aḳam amerr raʕwōṯa: “battxun čḥarrmun wala ayya ṭarša yaʕni yiṭʕun w hann awwal b-awwal hanna ṭarša yḥassel bə-ṭbīʕče wala ṭarša yiṭʕun bnawb bnawb bnawb, čmunʕun yaʕni.”  (66) ražiʕinnaḥ laʕ salma. (67) salma bōṯar mil ayṯaṯ ṯlōṯa arpʕa ibər amrōl beʕla: “yā ġabrōna, ana īl p-xōṭra nzill niṭṭamman maʕ tiḏōy, mō iṯḳen p-ḥalōyṯil eppay.” (68) amella: “ē, zīš!” (69) atar b-awwalča lā wōṯ, lā makinyōṯa wala wōṯ mett. (70) īlun ḥmōra iẓʕur xann, ʕappaččil lann ṭiflō b-anna xorža w hī rixpaṯ xette. (71) w zallun aṣraḥ, mett allex mett hanna, aṣrḥaṯ. (72) hī w allīxa b-ōb barriyya, čūṯ meṯṯa baʕʕīḏa maʕ baʕḓinnun, imṭaṯ, iḥmaṯ awwar rōʕya, rōʕyil ʕōna. (73) baḳḳračče hī, imṭaṯ leʕle, amrōle: “yā rōʕyil ʕizzō” — baḥ naḥək xulla p-siryōn —, “yā rōʕyil ʕizzō, aḷō yaffennax, appīl ġaḏya iẓʕur l-anna ṭefla ẓʕōra.” (74) amella: “w ḥayyis salma w ʕizzīṯəs salma, w m-yōməz zlalla salma, lā ḥminnaḥ yaʕni ġḏō ẓʕūrin.” (75) ḳaṭṭʕaṯ, xett ḥmačče, rōʕyil ʕōna, amrōle: “aḷō yaffennax, zappill mett xarōfa iẓʕur l-anna ṭefla ẓʕōra.” (76) yaʕni hī ḳastan ʕammōmra xann, čūb inno, ḥammiyōlun čūṯ mett. (77) amella: “w ḥayyis salma w ʕizzīṯəs salma, min [sic] (=m)-yōməz zlalla salma lā ḥminnaḥ xarufō.” (78) ḳaṭṭʕaṯ ʕa rōʕyil ḳinyōna xett, amrōle: “ču ġappax mett ʕakkūša iẓʕur čapplīl, nzubəllēl lann ṭiflō?” (79) amella: “w ḥayyis salma w ʕizzīṯəs salma, m-yōməz zlalla salma lā ḥminnaḥ wala ʕakkūša iẓʕur.” (80) nafḏaṯ ʕal-ōb blōta hōḏ, zlalla tuġray ʕa ḏōrčit tiḏōya. (81) taḳḳaččil lanna ṯarʕa — nifḳaṯ ḥōlča amrōla: “mō battiš?” (82) amrōla: “anaḥ m-zibnō nībin yaʕni stiḳō l-anna payṯa, w ču nimbaḳḳrin ġayre.” (83) amrōla: “hōš mōrəl payṯa čūb, w anaḥ ču nimsčaḳəblin ḓayfō.” (84) amrōla: “laɁ, baš čisčaḳbil ḓayfō! anaḥ hōxa nlayyīfin niḳʕēḥ.” (85) ʕōbra b-ižbāri yaʕni, ʕōbra w ḳaʕyōla, ḳaʕyillun hann ṭiflō xann ḥōysin; ṯēle ōbu. (86) ṯēle ōbu, miščaḥəl lann ṭiflō, minəpṣaṭ bōn: “ahla w sahla, ahla w sahla b-ōḓ ḓayfṯa.” (87) atar hī ġamġīma xann ha, yaʕni ču bayyen mnə-ffōya mett. (88) ḳʕalla hōḏ, ḳʕōlun ṭiflō, ext — <ar> ṣubḥān aḷḷāh </ar> — inno yaʕni eḏma mōḥen yaʕni. (89) hann ṭiflō maniṭṭin ʕa xaffōṯəl žittun yaʕni w hū riḥmannun baḥar baḥar riḥmannun w riḥəml‿ōš šunīṯa. (90) hōṯa nḳahraṯ, amrōla: “ḓūb bnōš! mō čappiyōlun ʕa ffayhun, ʕaya čižliḳōlun xull lanna?” (91) amrōla: “ču mšaʕʕel, <ar> ʕala kull ḥāl </ar> ču nḥammiyya ġappayxun ṭiflō, affanxun čičrawəḥnun b-ṭiflō ḳalles!” (92) w hū amella: “laɁ, ṭaššrann ṭaššrann! ʕaža ḥetta yiḳʕullun? laɁ, ana nmapṣuṭ baḥar baḥar nmapṣuṭ bil-lēlya bōn.” (93) amrōle: “yā ʕammo, nḥammiyya ġappayxun čūṯ ġēr hačč w hōḏ xčōrča. čḳaʕyin, lā īlxun ṭefla, lā īlxun berča, lā īlxun mette, w erraʕ ġappayxun ḳabra nḥammiyya. mō īlxun?” (94) amrōla hī: “mō battiš b-anna ḥatīsa? ču lzīmliš hanna ḥatīsa čaḥkinnu.” (95) amrōla: “laɁ, yaʕni aḥḥaḏ mšaʕʕel, ʕaya ḥetta lā yšaʕʕel?” (96) amella: “waḷḷa ču ḥayl naḥkīš.” (97) ḳʕōle maḥəklēla ḳeṣṣṯa. (98) amrōle hī: “akīd yaʕni — yā ḥarām — hōxa inno čiḳbirilla?” (99) amrōla: “ē, akīd hōxa!” (100) amrōle: “w berčax yaʕni mō ʕulōmča, mō čūb ʕulōmča, mō....” (101) hū ex ti... yaʕni čfaṯṯaḥ leppe xann, amelle ʕaḳle mō ḳaḓīṯa, amella: “waḷḷa birč xann mašəphōš, w ʕaynōya mašəphall ʕaynōš.” (102) ḳōmaṯ hōḏ, šalḥaččil waʕyōṯa w šalḥaččil baʕḓa amrōle: “ana berčax! <ar> kān sadɁet l-wālde </ar> ana berčax!” (103) amrōla: “laɁ — baʕʕīḏča — čimḏikkla! čūb berče!” (104) amrōla: “ana berče!” (105) hanna ex ti... yaʕni aġa--  yaʕni našḳa, ḳamṭa w ḳʕōle našeḳla xanni w črawḥan bā. (106) ḏimxaṯ hōṯe lēlya. (107) aṣpaḥ. čaṣəpḥun p-ṭōpṯa m-paʕḷō. (108) aḳa ʕṣofra, ayṯ šaġġalō, baḥšull lanna ḳabra. (109) baḥšull ḏōrča, iščaḥ kabša mkaffan, w čūb lā berče w lā mett. (110) ḳōye m-ḳahre menna, mō batte yišw bā? (111) b-awwalča lā wōṯ, lā šnōḳa w lā mett w lā mettūṯa. (112) īle sūsča, aṣəhna iṯər yūm w ḳatra p-ḥabla lōḏ šunīṯa w allxa bə-blōta xulla ssawa, ḥetta ommṯa yičʕažžbun bā, inno ʕa faṣlə šwačče yaʕni. (113) w ʕowwet, ḓappil berče w lə-bnōya, w ayṯnil ḥaṯne w ḳʕōlun hinn w hū.