(1) ē, marḥaba. anaḥ m-maʕlūla, blōta ḳarawōy, ḳatimōy baḥar. (2) ē, loġṯaḥ aramōy, nmaḥəkyin bā b-werṯṯa m-žittawōṯaḥ, yaʕni la minxaṯpa w la... w la minḳarya. (3) liflaḥla m-tiḏaynaḥ, ōbu mayləflēl ebre w ʕala... hanna mett hanna. (4) ē, ōṯ bə-blōtaḥ bisčanō baḥar, ẓōrʕin bōn ḥiṭṭō w ḏura w sažra, w hann bisčanō mašḳyillun mōya m-ti blōta. (5) mōya nebʕa ṭabīʕay, nōfeḳ l-ḥōle m-šenna, m-ʕarḳūba, mōya ṭabiʕōyin. (6) hann mōya b-awwalča žittawōṯaḥ waybin ḳassimillun uxxul ʕaylṯa īla ʕittōna. (7) wayban m-maʕlūla ʕisər w ḥammeš ʕaylan, uxxul ʕaylṯa īla ʕittōna. (8) hanna ʕittōna ʕisər w arpaʕ šōʕ, mišwille iṯər miṣrōʕ, miṣrōʕa bib-lēlya w miṣrōʕa b-imōma. (9) uxxul miṣrōʕa ṯarčʕasər šōʕ. (10) ē, iṯḳen baʕdēn... ōṯ ḳallōba, uxxl‿aḥḥaḏ másalan īle bisčōna batte yašḳenne. (11) exma nafeḳle másalan? eʕṣar miṣrōyan aw ʕisər miṣrōyan. (12) miṣrōyṯa yaʕni tḳīḳča w felke, yaʕni šaʕṯa nōfḳa mett irpiʕ w ḥammeš miṣrōyan, čūb šičč. (13) ē, hanna ḳallōba mičḥammal hū másalan ʕisər w ḥammeš miṣrōyan. (14) uxxil mil ḳalbille ṯarč urəḥ, ṯōḳen šaʕṯa, w uxxil aḥḥaḏ ʕa hwōyəl mil īle mōya mašḳēlon. (15) baʕdēn hann ʕaylōṯa ti wayban b-awwalča, ē, ōṯ minnayy inəfḳat. (16) lā čbaḳḳ minnayy barnaš imōḏ, inəḳraḓ yaʕni. (17) ē hann mōya čwazzaʕ ʕal-ōḏ ommṯa ti mawžūtin imōḏ bə-blōta, ḳayyōmin l-ḥatti imōḏ. (18) ti mōye bib-lēlya maḥḥeč fanōsa ʕemme, manharle ʕ kōza w nōḥeč ʕa šiḳya. (19) īle másalan šaʕṯa mašḳēla, īle ṯarč šōʕ mašḳēlon, w bess yḥassel hū, mōrəl bisčōna ti ḳūre, ē, šaḳell mōya menne w hū ḳaʕēle mašḳēlon. (20) bess ʕittōna īle aḥḥaḏ, ti īle akṯar mett mōya bē, hū misčlemle, misčleməl ḳalpṯa yaʕni. (21) miṣrōʕəl lə- b-lēlya misčlem másalan hanna īle šaʕṯa mapplēle mašḳēla, ḥrēna īle ṯarč šōʕ mapplēle mašḳēlon. (22) baʕdēn, bess yḥasslun hann marōyəl šaʕō, hann mōya ti mičbaḳḳyin b-anna miṣrōʕa, hū šaḳellon w mašḳēlon b-bisčōne. (23) lōb īle šaʕṯa, yimken yinfoḳle šaʕṯa w felke, liɁanno hū mwaffar mn-ōxa ḳalles w mn-ōxa ḳalles, l-ḥetta yičbaḳḳēle zawta ḳalles, čaʕpṯe yaʕni. (24) ē, mḥassel hū ʕṣofra mēsḳiš šimša, misčlem menne miṣrōʕa ḥrēna, ti batte yašəḳ b-imōma. (25) xett mičbaḳḳ ʕammašəḳ hū w marōyəl bisčanō xann lə-ʕrōba. (26) ʕrōba misčlem mʕowwet ḥrēna. (27) ē, hanna b-nespṯa l-mōya. (28) baʕdēn ōṯ, ē..., ommṯa yaʕni īlun ḥaḳlō aw bisčanō yaʕni uxmil ʕanmaḥəkyin, ʕammar bōn payṯyōṯa. (29) ōzet hann mōya ti waybin mašḳyillun b-anna bisčōna ti ʕammar bē, zappnunn l-ġayrayy. (30) ġayrayy másalan wōb īlun felkiš šaʕṯa ču ʕamʕayyōlun, iṯḳen ġappayy šaʕṯa aw ṯarč šōʕ, iṯḳen mʕayyillun w mōzet miʕlayy. (31) l-ḥamdillāh mapṣūṭin w allex ḥōlun. (32) ē, baʕdēn šaʕṯa ti yōməl... b-awwalča waybin mašəḳyin, lā wōb ʕimmayy šaʕō, waybin misčaʕmlill lōḏ... lanna ḳallōba. (33) hanna ḳallōba, uxmil amrinnaḥ yaʕni, ʕisər w ḥammeš miṣrōyan. (34) waybin mšammyill miṣrōyṯa, yaʕni mallxin ʕa miṣrōyṯa. (35) činya mina ayyiṯill lōḏ keləmṯa, bess miṣrōyṯa, uxxil irpiʕ w ḥammeš miṣrōyan nōfḳan šaʕṯa. (36) hanna ḳallōba ti ʕammisčaʕmlille, hū, yaʕni uxxil ʕisər w ḥammeš miṣrōyan. (37) īle iṯər ḳzōz ex ḳaṭramīza, w b-anna mistīḏa īle fōlča ẓʕōr, w uppe ramla naʕʕem. (38) hanna ramla, bess yḳulbunne, nōḥeč m-ḳaṭramīza ʕillō l-ḳaṭramīza rʕō. (39) bess yḥassel ramla xulle ssawa, yīb iṯḳen felkil muṣrōyṯ-- felkil šaʕṯa, yaʕni ʕisər w ḥammeš miṣrōyan. (40) mʕawītin ḳalbille ṯēn orḥa, mʕowwet maḥḥečəl lanna ramla ʕa ḳaṭramīza ḥrēna mn-ōf fōlča ẓʕōrča. (41) xett nefšil mett, uxxil orḥa felkiš šaʕṯa, uxxil orḥa ʕisər w ḥammeš miṣrōyan čiḳrīban.