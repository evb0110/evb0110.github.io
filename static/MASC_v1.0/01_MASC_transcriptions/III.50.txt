(1) bess aḥḥaḏ yiččžaʕ w čiṯḳan ḥalōyṯe ḳarrība l-mawṯa, zlillun zaʕḳill ḳašīša l-ġappe, mṣallēle w mʕarrefle w mašaḥle b-mešḥa. (2) bōṯar mil mōyeṯ zaləmṯa mšalliḥlille waʕyōṯe w mxassyille waʕyōṯa ḥaččan, w zlillun taḳḳinn naḳōsa taḳḳṯil ḥozna w mamrill ḳašīša w əl-ḳarribōye. (3) w ṭabʕill warḳōṯa w mazəkrill ḳarribōye w əl-ḥunōye w lə-bnōye w mʕallḳillun ʕa xuṯlō p-sōḥṯlə blōta w ʕa ṯarəʕlə klēsya w ʕa ṯarʕil payṯil zaləmṯa ti imeṯ. (4) baʕdēn mšattrin ommṯa ʕa ḏemseḳ ḥetta yayṯun santūḳa yišwunne b-leppe, w lōzem yīb mnə-xšūra. (5) hōxa ṯēle ḳašīša ʕ payṯil mīṯa, mṣall aʕle w mišwille bə-wḓōyṯa mnə -wḓuyōṯəl payṯa w manəhrin ḳomme šamʕa. (6) ṯyillun ḥarīma yīb xassiyyin ikkum xullen ssawa, ḳaʕyallen kuḥkulle w mnawwḥan aʕle. (7) w ṯyillun ġabərnō ʕa wḓōyṯa ġayra ḥetta yuspun b-xōṭərlə bnōye w əl-ahlōyṯe, fawžō fawžō, mett ʕappīrin mett naffīḳin. (8) xann ḥetta yiṯḳan... čiṯḳan šaʕṯa eṯlaṯ bōṯar alūla, yīb infaḏ žaməʕyōṯa w zalmōṯa ti taʕʕiyillun m-ḏemseḳ w ʕimmayhun santūḳa. (9) ʕōllin ʕa payṯa ti imeṯ, yīb ōb ḳašīša elġol, hū w exma zalman, mett ṭʕinillə ṣlība w mett šamʕōṯa w baxxūra. (10) mṣallyin aʕle w mišwille b-leppis santūḳa w nōfḳin m-payṯa ʕa klēsya ḥetta yžannzunne. (11) bess yṯuḳnun ḳommiṯ ṯarʕil payṯa, mafəčlin bē eṯlaṯ fačlan ḥetta ywattʕell payṯa w mallxin ti ṭʕinill ṣlība w šamʕōṯa ḳomma, ruḥlayhun ti ṭʕinill klilō w ṣlibōyəl warta. (12) bōṯar minnayy ḳašīša w arpaʕ zalman ti ṭʕinill santūḳa — zelle aḥḥaḏ, ṯēle aḥḥaḏ. (13) bōṯar minnayhun ṯyillun žaməʕyōṯa; uxxul žamʕōyṯa yīb īla arpaʕ zalman ṭʕīnin boġtir raḥəmṯa. (14) bōṯar minnayy xull‿ommṯa ti ʕammaḥəḓrill ažra... bōṯar minnayy mallxin xull‿ommṯa ti ʕammaḥəḓrill ažra ḥetta yimṭun ʕa klēsya. (15) hōxa, hinn w ʕappīrin ʕa klēsya, mawḳfin ʕa ṯarʕa zalmōṯa čbīʕin l-žaməʕyōṯa ti xayrōyan, liɁanno ōṯ ommṯa mičbarrʕin p-ḳiršō l-žaməʕyōṯa b-ḏokkṯillə klilō w ṣlibō ti warta. (16) yīb iṯḳen xull‿ommṯa elġol... yīb iṯḳen xull‿ommṯa elġol, mabət ḳašīša bə-ṣlōṯəl žunnōza w aḥḥaḏ mfarreḳ šamʕa ʕl‿ommṯa. (17) manəhrill šamʕa ḥetta ḳašīša yiḳrell‿inžīla. (18) mṭaffyill šamʕa w mawʕeẓ ḳašīša ʕl‿ommṯa keləmṯa maḥ ḥayōṯəl zaləmṯa ti imeṯ w mʕazzēl ḳarribōye w l-ahlōyṯe. (19) bōṯar menna mkammel ṣlōṯəl žunnōza ḥetta yḥassel. (20) bess yḥassel m-žunnōza nōfḳin ḥetta yizlullun ʕa ḥaḳlə klēsya yḳubrunne. (21) hinn w naffīḳin mnə-klēsya, ḳommiṯ ṯarʕa zōʕḳan ḥarīma: maʕa s-salōme! w ōṯ minnayy m-ḥoznun msawəlfin ḥakya ču mafhum. (22) w mražīʕin ḥarīma ʕ payṯa šōḳlan p-xōṭra, w ġabərnō zlillun ʕa ḥaḳlə klēsya ḥetta yḳubrunne. (23) bess yimṭun l-ḳommlə mʕarrṯa ti batte yḳubrunne bā, mṣall ḳašīša aʕle w mišwēle mešḥa w ʕafra. (24) ṭaʕnille arpaʕ zalman mʕapprille ġawwōyṯlə mʕarrṯa. (25) elġol mafəčlille ḥetta yiṯḳan rayše b-iččižōha šarḳay w nōfḳin w msakkriṯṯ ṯarʕa w mišwillə klilō w ṣlibōyəl warta ʕ ṯarʕa ti mʕarrṯa w ʕa ʕakkōra. (26) yīb ōṯ ʕlayy šaḳəfṯa ixṯeb aʕla mōn ti ḳattīmlun, maḳimilla w aspilla l-marōyəl mīṯa ḥetta yiḏʕun mōn ḳattīmla w xett ti žamʕōyṯa šaḳ-- aspillun waṣlō mett yiḏʕun mōn čbarraʕ maʕ rūḥe. (27) w nōfḳin marōyəl mīṯa mawḳfin ʕ tarba ḳommiṯ ṯarʕa ti ḥaḳlə klēsya. (28) mawḳef ḳašīša awwal aḥḥaḏ w b-īḏe ṣlība w mōrḳin xull‿ommṯa ōspin p-xōṭrun w mražīʕin ʕa blōta. (29) bess yimṭun ʕa blōta zlillun ʕa payṯil mīṯa orḥa ḥrīṯa w ōspin p-xōṭrun p-keləmṯil: aḷō yarəḥmenne! (30) maḥərfin ʕlayy p-keləmṯil: čiḥḥ! (31) nōfḳin. hinn w naffīḳin, ḳommiṯ ṯarʕa ōṯ ṭawəlṯa, aʕla ṣfīḥča w faṭṭaryōṯa lə-ġbečča. (32) waḳḳef zaləmṯa mašḳēlon ḳahwe marrīra: aḷō yarəḥmenne — čiḥḥ! (33) w aḥḥaḏ ḥrēna ḳommiṭ ṭawəlṯa mamerlon: uxlōn, čraḥḥmōn! (34) mett šōḳlin ṣfīḥča, mett ġbečča: aḷō yarəḥmenne — čiḥḥ! (35) baʕdēn uxxul mōn zelle ʕ payṯe. (36) ṯēn yōməl ḳabrille ʕṣofra bakkar, iḳḏum ma yarkšun ommṯa zlallen ḥarīma ʕa ḥaḳlə klēsya ẓōyran, lə-ṯlōṯa yūm. (37) ōṯ ommṯa kōmšin xōṭra l-marōyəl mīṯa ču ḥalḳill ḏeḳnon ḥetta yiṯḳan šoppṯa. (38) mišwin xenša, ušme ṣlōṯəl šoppṯa; bōṯar ṣlōṯa zelle zaləmṯa maʕzem ʕa ḥlōḳa. (39) ʕrōba ḥōlḳin w maḥəšmin raḥəmṯa maʕ rūḥe. (40) b-awwalča waybin bess yīmuṯ aḥḥaḏ ḳōymin šbabō mišwin xōla. (41) uxxul yōma mišw aḥḥaḏ, xann ḥetta yiṯḳan šoppṯa. (42) w ōṯ ʕōṯṯa ḥrīṯa xett, iza ameṯ aḥḥaḏ šappa, mišwille maščūṯa. (43) mẓaləġṭin w rōḳḏin w mḳawwsin w maščūṯe xann ḥetta yḳubrunne. (44) máṯalan iza ōṯ eḥḏa mīṯa, šappṯa w xṭība, mxasslilla... mxasslilla ṯawbil maščūṯa w mʕannyilla w ḳabrilla bē. bess.