(159) ḳʕōle mḥakēla baʕdēn lorkaʕ aḥərfaṯ aʕle. (160) farsalle, ḏmexle lə-ʕṣofra w ʕṣofra ṣappaḥ aʕla, lā aḥərfaṯ aʕle. (161) sallem aʕla, lā aḥərfaṯ aʕle. (162) šwalle fṭūra, afṭar w ṭaʕəl ḥōle w infeḳ. (163) ḳʕōle mintar b-ōb blōta l-ʕemmlə ʕrōba. (164) ʕemmlə ʕrōba rōžaʕ. (165) faṯḥulle naṭurō ti aybin ʕ ṯarʕa. iʕber, amella: “nimmassīš p-xayra yā berčil malka!” (166) lā aḥərfaṯ aʕle. (167) “ex čība?” (168) ču maḥərfa aʕle. (169) “paʕḷō čmapṣūṭ.” (170) ču maḥərfa aʕle. (171) mḥakēla, ču maḥərfa. (172) atar hū infeḳ m-ṯarʕa, m-ġappa, w hī ṯalla ʕ xawwṯa ti wayba ʕamḥakēla bib-lēlya. (173) ḥakačča amrōla: “ṣapḥek bel, ṣapḥiš-- nimṣappḥōš p-xayra yā... yā xawwṯa!” (174) lā aḥərfaṯ aʕla. (175) ḳʕalla msallma aʕla, lōmar čaḥref aʕla. (176) amrōla: “ext ebər ma-- ʕemmil ebər malka aḥkiš w ʕimmi ču ʕačmaḥəkya?” (177) mayṯya ḳattūma w hattōl xawwṯa m-žoḳərṯa menna. (178) ḏukkiṯ ṯōle ʕrōba ṯēn lēlya hū w ḥakīnəl berčil malka w lā aḥərfaṯ aʕle, ʕayn ʕ xawwṯa ščiḥna htīta. (179) ḳʕōle atar matəʕ ʕa berčil malka, ti hattaččil xawwṯa. (180) “nimḥakēla ču maḥərfa aʕli, nōb ssalliṯ ana w hašši. yā ḥḥayniš, mō azəʕliṯ aʕliš. (181) šarṭa rumiš ssalliṯ ana w hašši, ana w mōn mann nissalli bil-lēlya yā aḷō?” ōmar bil-lēlya. (182) ʕayni willa iščaḥ kōza ʕa ṭawəlṯa, ōmar: “nissalli ana w hanna kōza bil-lēlya.” (183) ḳōyem maḳeməl xōčma, mišwēle... farekle w mišwēle erraʕ m-kōza w mamelle: “nimmassēx p-xayra yā kōza!” (184) amelle: “ōlef msō ymassunnax yā ebər malka.” (185) “ex čōbi? paʕḷō čmapṣuṭ. ext ayba ṣeḥḥṯax?” (186) amelle: “nmapṣuṭ baḥar w l-ḥamdillāh.” (187) amelle: “aḥkeḥī mett ḥkōyṯa, affannaḥ nissalli bil-lēlya anaḥ w hačči.” (188) amelle: “mō bann naḥkēx?” (189) amelle: “ḥáyyalla aḥkīl əḥkōyṯa nissalli bā.” (190) amrōle [sic] (=amelle): yā ebər malka, wōṯ əb-zamōne ṯlōṯa bnōyəḏ ḏaḏō, w īlun berčiḏ ḏōḏa ḥalya baḥar, w hann bnōyəl ḏaḏō ṯlaṯinnun battayhun hī, ixčlaf aʕla. (191) ḳōyma mlaḳḳḥa ʕlayhun šarṭa hī, amrōlun: “ti mayṯ ḳiršō akṯar, hanna nrōṣya bē akṯar.” (192) w ṯlaṯinnun ču ʕimmayhun ḳiršō — ṭafrōnin —, ḳōymin iččfeḳ b-baʕḓinnun yizlullun yiščaġlun, yaġībun ešna w yrožīʕun. (193) ṭaʕnull ḥalayhun w infeḳ ṯlaṯinnun sawa. (194) infaḏ ḏ-ḏokkṯa, mafərḳa, ḳōymin miččafḳin b-baynṯil baʕḓinnun yšulḥull xačmayhun w yišwunnun erraʕ m-xēfa b-anna mafərḳa, w yōma flanō b-axerčl‿ešna mrožīʕin. (195) ti mrōžaʕ w miščaḥəl xučmō b-ḏukkaṯinnun, ḳaʕēle naṭarlə rfiḳōye ḥitta yizlullun sawa ʕa blōtun. (196) aḥḥaḏ minnayhun sammet ḏahba, ṭaʕne w naffeḳ mnə-blōta, willa iḥəm aḥḥaḏ ʕamzōʕeḳ: “ʕa xṯabō! ʕa xṯabō! ʕa xṯabō!” ʕamzappen əxṯabō. (197) ṯōle leʕle amelle: “mō mišw xṯōbax?” (198) amelle: “xṯōb ḳall mil aḥḥaḏ baʕʕeḏ maʕ tiḏōye w maʕl‿ahlōyṯe w maʕ ḥḏučče w maʕ ḳarribōye, ḳōr b-anna xṯōba, yōḏaʕ mō ōṯ ʕimmayhun w mō ṯaḳḳen ʕimmayhun.” (199) “exma ṭīml‿anna xṯōba?” (200) amelle: “ḏahba!” (201) mapplēle ḏahba ti ōb ʕemme w šaḳell lanna xṯōba w mallex. (202) ṯēle l-anna mafərḳa miščaḥəl l-xučmō ḳayyōmin b-ḏukkaṯinn. (203) ōmar: “lakōni, bnōyəḏ ḏōḏ ḳayya lā ṯōlun.” (204) ḳaʕēle ynuṭrennon. (205) aḥḥaḏ ḥrēna xette sammet ḏahba. (206) hū w allex, willa iḥəm aḥḥaḏ ʕamzappen ḳanninyōṯa, ʕamzōʕeḳ: “ʕa ḳanninyōṯa! ʕ ḳanninyōṯa! ʕ ḳanninyōṯa!” (207) ṯōle leʕle, amelle: “mō mišwa ḳannīnčax?” (208) amelle: “ḳannīnəč, iza aḥḥaḏ ʕal‿ōxer rūḥa, ʕammōyeṯ, čmašḳēle ḳalles mn-ōḳ ḳannīnča, mayṭeb.” (209) “exma ṭīma hōḳ ḳannīnča (210) amelle: “ḏahba!” mapplēle ḏahba ti wōb ʕemme w zabell lōḳ ḳannīnča w ṭaʕəl ḥōle w ṯēle laʕ rfīḳe. (211) ti ṯēleṯ xette sammet ḏahba. (212) hū w allex, willa iḥəm aḥḥaḏ ʕamzōʕeḳ: “ʕa buġtō! ʕa buġtō!” ʕamzappen buġtō. (213) ḳarreb leʕle, amelle: “mō mišw boġtax?” (214) amelle: “buġti ḳall mil aḥḥaḏ baʕʕeḏ maʕ blōta ti batte yzelle lēla, ḳaʕēle ʕal-anna blōta... ʕal-anna boġta, maḥēla [sic] (=maḥēle) b-anna ḳīsa mamelle: buġti yā buġti, aḳimī mn-ōxa, šunī b-ḏokkṯa flanōyṯa! maḳemle, mišwēle.” (215) amelle: “ču nimsatteḳ illa nġarreb.” (216) amelle: “ḳʕāx ġarreb!” (217) ḳʕōle hanna ʕa boġta, ḳamṭl‿anna ḳīsa amelle: “buġti yā buġti, aḳimī mn-ōxa w šunī ġapplə rfiḳōy!” (218) bə-tḳīḳča wōb šawwīlle ġapplə rfiḳōye. (219) ḳʕōlun sawa, sallem ʕa baʕḓinnun w ḳʕōlun šaʕʕlull baʕḓinn: “hačč mō sčaġlič w hačč mō sammtič?” (220) ōneṭ awwalnō amelle: “ana sammtiṯ ḏahba. (221) bōṯar mil... nnaffeḳ mnə-blōta ti nōb bā ʕanmiščġel, iḥmiṯ aḥḥaḏ ʕamzōʕeḳ ʕa xṯabō, zabniččl‿anna xṯōba menne b-ḏahba. (222) lā aṣfiṯ-- ču ʕimm mett bnawb.” (223) amelle: “w hačči?” ḥrēna. (224) amelle: “ana xett iḥmiṯ aḥḥaḏ ʕamzōʕeḳ ʕa ḳanninyōṯa w nōb nsammet ḏahba, xette zabniččl‿ōḳ ḳannīnča b-anna ḏahba ti nsammītle; ayṯičča w ṯill.” (225) amrulle: “w hačči?” (226) amellon: “ana xett zabniččil lanna boġta w naġpiččiḏ ḏahba, isḳel b-ʕuppi w ṯill.” (227) amrulle: “hačči arbaḥ minnaynaḥ.”  (228) amell mōrlə xṯōba: “mō mišw xṯōbax?” (229) amelle: “xṯōbi ḳall mil aḥḥaḏ baʕʕeḏ maʕ stiḳōye, maʕ ḳarribōye, maʕ tiḏōye, ḳōr banna xṯōba yōḏaʕ mō ṯaḳḳen bōn.” (229) amelle: “w hačč, mōrəl ḳannīnča?” (230) amelle: “ḳannīnči xett, iza aḥḥaḏ. ʕal‿ōxer rūḥa, mašḳēle mn-ōḳ ḳannīnča mayṭeb.” (231) amell l-mōrlə xṯōba: “wax ḳroḥī b-anna xṯōba niḥəm əḥḏuččaḥ mō ṯaḳḳen bā!” (232) faṯəḥl‿anna xṯōba ḳʕōle ḳōr bə-xṯōbe, willa nifḳaṯ ḥḏuččun ʕal‿ōxer rūḥa, ʕammōyṯa. (233) ōneṭ ōbəl ḳannīnča ōmar: “ax, yīb nōb ḳūra w našḳenna mn-ōḳ ḳannīnča w naffenna čayṭeb!” (234) amellon mōrəl boġta: “ḳʕōr ruḥli!” (235) ḳʕōlun roḥle, miḥəl lanna boġta, willa bə-tḳīḳča waybin ġapplə lə-ḥḏučča. (236) aḳīm-- affḳil ḳannīnče ōbəl ḳannīnča w ašḳna – ayṭbaṯ. (237) ixəčlaf aʕla. hanna mōmar: “lōla narəxpenxon w nayṯenxon lā nafḏičxun.” (238) w aḥḥaḏ mōmar: “lōla niḳrēlxon bə-xṯōbi ana, lā ḏʕičxun bā inne ču ḥayla, ʕammōyṯa.” (239) w mōrəl ḳannīnča: “lōla našḳenna ana, lā ayṭbaṯ.” (240) “ē, yā ebər malka, l-mōn žōyza bisnīṯa? l-mōrlə xṯōba willa l-mōrəl ḳannīnča willa l-mōrəl boġta?” (241) amellon [sic] (=amelle) ebər malka: “ču žōyza ġērəl l-ōbəl l-boġta.” (242) oniṭṭaṯ [sic] (=aniṭṭaṯ) berčil malka mn-ellel amrōlun: “lā waḷḷa p-ḥayyir rayšl‿eppay ču žōyza ġēr l-mōrəl ḳannīnča.” (243) amrulla [sic] (=amerla): “wuš aḥkāy, anaḥ hann šaġlōṯa xullen maxrōmča līš ʕanmišwillen.” (244) ixṯab šahtō, inne ḥakaččil ebər malka keləmṯa ḥrīṯa. iṯḳen ṯarč kilman. (245) baʕdēn ḳʕōle mḥakēla, lorkaʕ aḥərfaṯ aʕle. (246) farsalle, ḏmexle lə-ʕṣofra. (247) ʕṣofra šwalle fṭūra, afṭar w ḥakīna. (248) lā‿ḥərfaṯ aʕle, ṭaʕəl ḥōle w infeḳ. (249) hū infeḳ m-ṯarʕa w hī ṯalla laʕ šrōġa, ṣappḥaṯ aʕle, lā aḥref aʕla. (250) ḥakačče, lā aḥref aʕla. (251) amrōle: “ext ʕemmil ebər malka čmaḥki w ʕimmi ču čmaḥki?” (252) ayṯaṯ ḳattūma w čappračče, laḥḳačče p-xawwṯa ti hattačča awwal yōma. (253) ḏukkil iṯḳen tunya ʕrōba rōžaʕ ebər malka. (254) faṯəḥlulle ṯarʕa, iʕber. (255) “nimmassīš p-xayra yā berčil malka!” (256) ču maḥərfa aʕle. (257) “ex čība?” (258) ču maḥərfa aʕle. (259) “paʕḷō čmapṣūṭ.” (260) ču maḥərfa aʕle. (261) “wuš ʕaya ču ʕačmaḥəkya?” ču maḥərfa. (262) “čixrōṣi?” (263) ču maḥərfa aʕle. (264) “čiṭrōši?” (265) ču maḥərfa aʕle. (266) “wuš mō ṯaḳḳen aʕliš... ʕimmiš?” (267) ču maḥərfa aʕle. (268) ōmar: “ana w mōn mann nissall bil-lēlya yā aḷō?” (269) ʕayn ʕa šrōġa, ščiḥne ičber. (270) “yčapprell ḏwōṯəč čapprunnax! rumiš ʕaya awwal yōma ssalliṯ ana w xawwṯa, ṯalla berčil malka hattačča. (271) ssalliṯ ana w šrōġa, ṯalla berčil malka čappračče. (272) ana w mōn bann nissall bil-lēlya? čūṯ illa ṭaḳōyṯi. (273) nīḳu nišweṭ ṭaḳōyṯi b-arʕa w niḳʕīl nissall ana w hī.” (274) šūnəṭ ṭaḳōyṯe b-arʕa w šūnəl xōčme erraʕ menna, amella: “nimmassēx b-- nimxassīš [sic] (=nimmassīš) p-xayra yā ṭaḳōyṯ!” (275) amrōle: “nimmassyōx b-emʕa xayr! ex čōb yā ebər malka?” (276) “ex ṣiḥḥṯiš yā ṭaḳōyṯ? paʕḷō čkayyīsa, paʕḷō čmapṣūṭ.” (277) amrōle: “čxassinn bə-hnō! nmapṣūṭ baḥar bāx.” (278) amella: “aḥkeḥī mett ḥkōyṯa, affannaḥ nissall bā bil-lēlya. (279) nimḥakyill berčil malka, ču maḥərfa ʕlaynaḥ.” (280) amrōle: wōṯ b-zamōne iṯər ḥūn, aḥḥaḏ əčɁahhel w aḥḥaḏ ʕazzōbay. (281) ti čɁahhel amell ti... ti ʕazzōbay amett ti čɁahhel: “čūb bess hačči čičɁahhal w čišw ʕyōla w bnō, xett‿ana bann ničɁahhal w nišw ʕyōla w bnō.” (282) amelle: “laɁ, ču bann nɁahhlennax.” (283) “laɁ, nimɁahhellax,  laɁ ču nim-- čimɁahhilli!” (284) “laɁ, ču nimɁahhellax.” (285) ixəčlaf əb-baynṯil baʕḓinnun, hanna šaḥṭis sayfe w hanna šaḥṭis sayfe. (286) laḥull baʕḓinnun willa aṭar ṯrinn rayšō b-arʕa, rayšit ti čɁahhel w rayšit ti ʕazzōbay. (287) mōn ʕamfarraġ ʕlayhun? emmon. (288) ḥčōraṯ əb-Ɂamra emmon, ext batta čišw bōn? (289) ʕaynaṯ l-boʕḏa willa ščaḥyaṯ iṯər ḳaʕpri ʕamḳaṭṭrin b-baʕḓinn, ġarḥull baʕḓinn. (290) ḏukkil iġraḥ, ōṯ ḳaʕpra ḥrēna ti ṯēleṯ, arheṭ, ōṯ ḥašīšča, ayṯna, šūna p-ṯemme w ḳʕōle laʕekla p-šinnōye w ṯōle ḏhanil lə-rfiḳōye l-ḳaʕprō, ayṭeb ġurḥayy. (291) ʕamfarrġa ʕlayhun emmiš šappō, ōmra: “balki manfʕōl bnōy hōḥ ḥašīšča.” (292) zlōla, mayṯya menna, taḳḳōla w b-lahəžṯa mayṯyōl rayšit ti čɁahhel mišwōle ʕa žesmit ti ʕazzōbay, w rayšit ti ʕazzōbay mišwōle ʕa žesmit ti čɁahhel, w ḏahnōlun mayṭbin, ḳōymin. (293) lakinni aḳam iṯḳen čūb aḥḥaḏ əčɁahhel w aḥḥaḏ ʕazzōbay, iṯḳen žesma mabʕeḏ w rayša maḳreb w aḥḥaḏ žesma maḳreb w rayša mabʕeḏ maʕ... maʕ bnō w maʕ... maʕ šunīṯa. (294) “ē, yā ebər malka, l-mōn žōyza atar šunīṯa w bnō, r-rayša willa l-žesma?” (295) amella: “čū žōyez illa... illa ž-žesma.” (296) oniṭṭaṯ [sic] (=aniṭṭaṯ) berčil malka mn-ellel amrōle: “čū žōyez illa r-rayša.” (297) ixṯab šahtō, inne ḥakaččl‿ebər malka eṯlaṯ kilman, ṯiḳnaṯ žōyza aʕle. (298) ḳōymin, mayṯyin šayxa yā ḳašīša, xaṯeble xṯōbun, mkallellon w mintar... mintōr maščūṯa ġappil l-berčil malka ʕl‿ebər malka ʕaṣra ḥammeščaʕṣar yūm.