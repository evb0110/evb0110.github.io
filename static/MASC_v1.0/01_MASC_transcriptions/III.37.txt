(1) šečča p-xanunō ṯēn maḥkem ʕēḏlə ġṭōsa, w ʕēḏa ramza l-muʕəmḏīṯlə mšīḥa yōmlə čʕammaḏ b-nahra ti urdon, w ʕammḏe yuḥanna maʕmuḏō. (2) b-anna yōma xull sažra sōžet lə-mšīḥa <ar> min ʕida </ar> ṯūṯa lā isžat. (3) ʕyattil xann zlillun xull‿ommṯa ʕ šiḳya, mayṯyin ḳisōyəṯ ṯūṯa w mxarrḥillun p-payṯyōṯa ʕrōba w ḳaʕyillun mišwin baxčō. (4) mayṯyin ḳamḥa w layšille billa xomərṯa w naṭrille ḥetta yislaḳ. (5) yīb ayyīṯin besra ifrem w ġawzō w sukkar w ġbečča w ṭaṭli. (6) bess yislaḳ ḥmīra mḳarrṣille ḳurṣōṯa ẓʕōran w ḳaʕyillun laffillun, ti besra l-ḥalayhun w ġbečča l-ḥōla, xann ḥetta yḥasslun. (7) bess yḥasslun mḳallyillun w ḳaʕyillun ōxlin. (8) yīb iṯḳen waḳčlə ṣlōṯa, zlillun ʕa ṣlōṯa mṣallyin, w mišwin bə-klēsya mōya, mṣall ḳašīša ʕlayhun. (9) ʕṣofra, šečča p-xanunō... šečča p-xanunō, mʕappēl mōya ḳašīša p-saṭla w ṭōʕen ṣlība yīb šaww bē ʕalya ti muržān w mintar ʕa xull payṯyōṯa mḳattešlon. (10) ġaṭeṭlə ṣlība ti uppe muržān b-mōya w rašešəl payṯyōṯa mn-elġol. (11) w b-anna ʕēḏa klēsya šarḳōyṯa w ġarbōyṯa mʕayyḏin sawa w mintōrin ḳašišō ʕ payṯyōṯa ḥetta ynuḳlull lōn neʕəmṯa ti mšīḥa ʕa xull payṯyōṯa.