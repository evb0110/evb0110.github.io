(1) ʕēḏ mar sarkes maḥkem šobʕa p-čišrin awwalnō, w hanna ʕēḏa iḳḏum m-mett ḥiməš išən waybin miḥčaflin bē baḥar. (2) w wōb išḳel šohərṯa akṯar m-ʕēḏlə ṣlība. (3) wōb ṯēle ommṯa baḥar, w lēlyil ʕēḏa mišwin mašəʕlō w sōlḳin bə-ʕrōḓča ʕ mar sarkes. (4) iḳḏum m-ʕēḏa p-šoppṯa mintōrin ṭiflō, mlaməlmin šarṭuṭō w waʕyōṯa harriyyan, w mžammʕillun b-bisčanō ḳommil šīra... ḳommil šīra ti ḳommil baṭraxōnča. (5) w ṯēle zaləmṯa ḳaʕēle lafeflon laffōṯa laffōṯa ex kuppō, w mayṯ maḥzaḳḳa w ḥuṭōyəl maṣṣīṣ w əmḥayyeṭlon mett yṯuḳnan ḳōṣyan ex xifō. (6) hōz zaləmṯa misḳel miščġel ḥetta yišw mett ḥiməš laffan. (7) šečča b-yarḥa ʕrōba lēlyil ʕēḏa. (8) mižčamʕin šappō p-sōḥṯil bisčanō, yīb ayyīṯin ʕimmayy mašəʕlō. (9) hann mašəʕlō ṯōḳnin ḳīsa, ṭūle mett iṯər mičər, šammen xann ḳalles, w b-rayšil ḳīsa ōṯ ʕolpṯa m-ḥatīta aw ṣōža. (10) mayṯyill lann laffōṯa, ġaṭṭillun p-kōza w mʕappyillun b-ann mašəʕlō, w mšaʕʕlin bōn nūra w mballšin p-tabəkṯa w ʕunnū w reḳḏa p-sōḥṯil bisčanō. (11) yīb ižčmaʕ ommṯa baḥar, sōlḳin bə-ʕrōḓča ʕ mar sarkes. (12) ti ṭaʕnill mašəʕlō mallxin ḳomma w marōylə ʕrōḓča mallxin roḥla, ḥetta yimṭun l-ḏayril mar sarkes. (13) elʕel ʕōllin ʕ ḏayra w misḳillin ʕamtōpkin w əmʕannyin lə-ʕṣofra. (14) ʕṣofra zlillun ʕ payṯyōṯun mičnīḥin, liɁanno šaʕṯa eṭšaʕ ōṯ ṣlōṯa m-mar sarkes w ōṯ ṣlōṯa m-mar lawandiyyos. (15) mett sōlḳin mṣallyin elʕel, mett sōlḳin mṣallyin m-mar lawandiyyos. (16) bess ynufḳun mnə-ṣlōṯa m-mar lawandiyyos, nōḥčin bə-ʕrōḓča, w hinn nōḥčin xett mišwin rayōṯa ex ʕē ṣlība. (17) w xutt ti mišwille rōyṯa, hanna mappēlon emʕa, hanna ḥammeš emʕa, hanna ḥiməš, uxxl‿aḥḥaḏ ʕa hwōye. (18) w sōlḳin b-ō ʕrōḓča ʕ mar sarkes, misḳillin xull‿imōma tōpkin w əmʕannyin w rōḳḏin elʕel. (19) w mayṯyin šaʕrō, mišwin msabaḳča baynṯil baʕḓinn p-šeʕra, w ṯēle šaʕrō m-barrōyṯlə blōta w ṯēle šaʕrō mnə-blōta. (20) hanna b-awwalča, amma imōḏ lorkaʕ išw mašəʕlō m-šarṭuṭō. (21) iṯḳen mayṯyin ḳalles ḳaṭma w ḳalles mazōt, mxallṭillun b-baʕḓinn w sōlḳin. (22) w hanna ʕēḏa hōš lorkaʕ iḥčfal bē ġēr marōylə blōta bess, w ġarība ti ṯyillun iṯḳen ḳallīlin. (23) w msabaḳča p-šeʕra lorkaʕ iṯḳen ext‿awwalča. (24) iṯḳen ʕēḏa ramzay, bess mišwin ṣlōṯa w əʕrōḓča, w sōlḳin tōpkin w əmʕannyin xull‿imōma elʕel. (25) ʕrōba uxxul mōn zelle ʕ payṯe. (26) w hanna ʕēḏa b-awwalča waybin mišwin bē xōla b-ḏayra, w xull‿ommṯa ti batte ysulḳun w ytupkun w yʕannun elʕel batte yʕullun yuxlun ižbāri. (27) waybin mappillun uxxl‿aḥḥaḏ ppōfča w ḳurreṣčlə ġbečča w ḳaṭṭūfəl ʕinbō. (28) m-mettl‿eʕṣar išən w xann, lorkaʕ išw hanna [sic](=šwull l-anna) mett. (29) ʕammišwin xōla, ti bōʕ yiʕbar yīxul ʕōbar, w ti ču bōʕ misḳel elbar. (30) w lōb ṯōle mett exma ḥḥōḏ ġarība xann mn-ann ti masɁūlin, ʕōllin, mišwullun [sic] (=mišwillun) xōla. (31) hanna imōḏ.