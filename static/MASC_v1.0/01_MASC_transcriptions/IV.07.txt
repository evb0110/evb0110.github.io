(1) ōṯ aḥḥaḏ mīṯaṯ eččṯe w īla skarbīnča. (2) amrōle: “amōnča bə-ḳḏōlax lā čixṭub eḥḏa ġēr... ġēr ṯṯēla hōs skarbīnča ʕa reġra!” (3) amella: “ē, apšir ʕayniš!” (4) laḳeṭl‿ōs skarbīnča w tayyer b-ōm mḏīnča ṯṯēla mett eḥḏa hōs skarbīnča ʕa reġra — lōmar ṯṯēla. (5) lā ṯalla hōs skarbīnča ġēr ʕa reġər berče. (6) amella: “yā birči, immiš waṣṣačč lā nixṭub eḥḏa ġēr ṯṯēla hōs skarbīnča ʕa reġra w lā ṯalla ġēr ʕa riġriš.” (7) amrōle: “wax eppay, lā butt bax čxuṭbinn?” (8) amella: “ē!” (9) amrōle: “ču nxaṭbōx ġēr čišwīl ḳoppṯiḏ ḏahba.” (10) amella: “apšir!” (11) “bess p-šarṭa hōḳ ḳoppṯiḏ ḏahba bax čišwīl mofəčḥa mn-elbar w mofəčḥa mn-elġol.” (12) amella: “apšir.” (13) ḳōmaṯ... zalle inḥeč ʕl-ōm mḏīnča ʕl-ōṣ ṣōġṯa šwēla ḳoppṯiḏ ḏahba, w ayṯ lōḳ ḳoppṯiḏ ḏahba w ṯōle. (14) amrōle: “ux, ux, ʕāl. hōḏ‿orḥa nxaṭbōx.” (15) zalle, l-činya lina, yayṯ ġarḓō, ʕillaṯ ʕal-ōḳ ḳoppṯa, sakkračča mn-elġol w ḳʕalla bā. (16) mtawwar ʕa berče, mtawwar mtawwar, inəxwaṯ, lōmar yiščḥenna. (17) ḳōyem maḥḥečl‿ōḳ ḳoppṯa ʕa mḏīnča w mzappella. (18) lā barnaš aḳtar yzubnenna ġēr ebər malka. (19) ḳōyem mamrill malka: “xann xann ḳaḓīṯa w ōṯ aḥḥaḏ ʕemme ḳoppṯa w batte yzappnenna.” (20) amellon: “zuʕḳullē l-ōxa!” (21) zaʕḳulle laʕ malka, ḳōye zabell lōḳ ḳoppṯa. (22) zabell lōḳ ḳoppṯa w šē-- w mišwēla bə-wḓōyṯa ḏukkṯiḏ ḏōmex w emme massḳōle xōle leʕle. (23) awwal yōma axal [sic] (=axəl) lanna xōla felke w šūne ḳūre. (24) aḳa ʕṣofra ščiḥne čūb. ʕama?! (25) ṯēn yōma xett xann, ṯēleṯ yōma xett xann. (26) amell‿emme: “yā emmay, xōla ti ʕačmassiḳlōl kaṯṯār xett b-zawta!” (27) ṯiḳnaṯ mkaṯṯra b-zawta, ōmar: “l-ʕama, ana bann nīḳu niḥəm mōn hanna ti ʕammaxell lanna xōla.” (28) aḳa bib-lēlya, šūnəl ḥōle ġarreḳ willa yiščaḥ bisnīṯa ex batra, w ṣaʕra l-felkil ḥaṣṣa w naffīḳa ʕammaxlōl lanna xōla. (29) aḳa ḥakīna, amella: “yā bisnīṯa, lā čīzuʕ mō ḳiṣṣṯiš?” (30) amrōle: “ana ḳiṣəṯ xann xann xann.” (31) amella: “ē, čiʕnīš!” (32) hah, lā ṭawwlaṯ əḥkōyṯa ġēr iṯḳen ḥarba bə-blatayy. (33) ḳōye ṭaʕell ḥōle w zelle ʕa... ḥ-ḥarba. (34) mamell‿emme: “yā emmay, aṣḥiš hōḳ ḳoppṯa! lā čaffḳinna ʕ šimša w xōla ti čība čmassiḳlōl assḳu uxxul yōma! (35) aṣḥiš čičɁaxxar w bess hōḳ ḳoppṯa lā čaffḳinna l-elbar!” (36) amrōle: “lā, yā čḳubrinni, ex bann naffḳenna?” (37) ḳōye, ṭaʕell ḥōle w zelle, zelle ḥ ḥarba. (38) īle bnōṯəl ḥōl-- l-ḥalčwōṯa ešbaʕ, w bnōṯəl ḥalčwōṯe ʕamḳaṭṭran aʕle batte yxuṭbanne. (39) hōḏ batta čxuṭbenne w hōḏ batta čxuṭbenne, w hū ču batte hinn. (40) iḏiʕ ġappe ḳoppṯa, ṯōlen laʕ ḥōlčen: “taxīliš yā ḥōlč, taxīliš yā ḥōlč, affiḳlīḥ niḥmenna!” (41) ḳōyman maffḳall lōḳ ḳoppṯa ʕa šimša yiḥmanna. (42) ḳōyma hōb bisnīṯa, b-ōš šimša minḏōḳ, tōḳ maffḳalla l-el-- nōfḳa l-elbar. (43) ḏukkṯil əḥmanna ḳōyman ḳaləʕlalla ʕaynōya, w ōṯi nahra w hanna nahra uppe syōġa. (44) maḳimall lōb bisnīṯa w šalfalla ʕl-anna nahra. (45) šalfalla ʕl-anna nahra w ṯyōla emme maḳimōl ḳoppṯa w mišwōla b-ḏokkṯa. (46) ču yaḏḏīʕa. massḳōl xōla, miščaḥyōle exmil ōb. massḳōl xōla miščaḥyōle exmil ōb. (47) hanna psōna lā ṭawwel w ṯōle m-ḥarba. (48) ṯōle ʕl-ōḳ ḳoppṯa, lā ščiḥəl bisnīṯa. ḳōye miččžaʕ. (49) hōb bisnīṯa – b-Ɂamril aḷō batte yibʕenne – ḏukkṯiš šalfanna ʕa syōġa sōḳṭa ʕ nahra. (50) ḳaʕyōla ḥ ḥaffṯin nahra, ṯyallen ṯarč yawən mišwlalla ʕaynōya – mfaṯṯḥa. (51) ḏukkṯil mfaṯṯḥa msarrba xann w zlōla ʕal‿axerčl‿anna nahra willa miščaḥya aḥḥaḏ iḳəʕ b-bisčōna – ʕamnōṭar. (52) iṯḳen zōʕeḳ aʕla – mxammella batta činġub, ḥramōy —: “ṯāš l-ōxa!” (53) ṯalla leʕle, amella: “yā bisnīṯa, mō ḳiṣṣṯiš?” (54) amrōle: “taxīlax, ġappax amōna?” (55) amella: “hašš birči b-ʕahtil aḷō.” (56) amrōle: “ḳiṣṣṯi xann xann xann.” (57) amella: “wa law, čūṯ aʕaz minniš ġēr ti xalḳiš.” (58) hah, ebər malka infeḳ ṣīṭe b-ōm mamlakṯa ču ḥayle. (59) atar hū, ebər malka appīlla xōčma xassiyōle b-īḏa. (60) infeḳ ṣīṭe ču ḥayle, hanna mayṯēle burtḳān, hanna mayṯēle mōz, hanna mayṯēle xoḓərṯa, hanna mayṯēle bišōl ḥazzeḳ yīxul yayṭeb, lōmar yayṭeb. (61) baʕdēn amrōl mōrl‿anna bisčōna – iḏʕaṯ hī – amrōle: “yā eppay, ġappax xeška?”  (62) amrōle... amella: “ē.” (63) amrōle: “čmišw maʕrūfa čmayṯīl ḳalles xeška.” (64) ḳōmaṯ, mayṯēla ḳass xeška, žablōle b-mōya w mḥarrkōle xann ḳalles. (65) mišwōle ḳass mešḥa ʕa ffōye, maḳimōl xōčma mn-īḏa msallčōle mišwōle b-anna xeška. (66) amrōle: “šḳōl hanna xeška applēll‿ebər malka!” (67) amella: “weš əp-ḥayyiš, ex bann nšuḳəllēle? ʕamṯēle htiyōṯa.” (68) amrōle: “hačč šuḳəllēle hanna xeška w ṯōx! lā čīzuʕ! <ar> in </ar> taffšunnax, ḳaṭlunnax, lā čīzuʕ! čbaḳḳa tuġray ssalleḳ leʕle!” (69) infaḏ hanna ʕ ṯarʕa hann ʕaptō, hanna mtaffešle mn-ōxa, hanna maḥək ʕemme: “xōlət tunya lā ayṭbe w hōḳ ḳalles xeška ti čišḳīlle batte yayṭbenne?” (70) amellon: “yā ġmōʕča, ṭaššrunnī ninfuḏ leʕle!” (71) iḏiʕ ebər malka, amellon: “appullē amōna w ṭaššrunnē yislaḳ!” (72) isleḳ leʕle ʕ ḳaṣra, ayṯ [sic] (=ayṯnil) lanna xeška b-zuptōyṯa w applēle. (73) ḳʕōle yīxul, awwal loḳəmṯil axla, infeḳ xōčma b-īḏe. (74) ḏukkṯil ḥiməl lanna xōčma ḳirne, infeḳ b-ešme – ayṭeb. (75) ḳōye laḳeṭl‿anna ġabrōna, amelle: “mōn appilēx hanna xeška?” (76) amelle: “eḥḏa applall. ana niḳəʕ ana w hī w applall.” (77) amelle: “laɁ, bax čaḥəklīl ḳaḓīṯax.” (78) amelle, amelle: “masɁalča xann xann w ṯalla liʕli w ana člažžaṯ ġappi w naḳ-- bisnīṯa w naḳʕīlla ġapp.” (79) amelle: “b-ani ḏukk čiḳəʕ?” (80) amelle: “b-ḏokkṯa flanōyṯa p-šiḳya. nʕammīrin nočfil kūxa w nḳaʕyin.” (81) amelle: “yōma flanō, waḳča flanō mann nẓurennax!” (82) w ʕappēle ḳiršō, ḏahbō, millēle xorže ḏahbō w amelle: “zēx! aḷō yīb ʕemmax!” (83) laɁ, yā aḷō, lā appēle ḏahbō, šattre. amelle: “zēx!” (84) w ḏukkṯit talle ʕ payṯa, ṯōle amella. amella: “weš, ḳaḓīṯa xann xann. batte yṯēle ebər malka yẓurennaḥ. (85) w ex yā waylaynaḥ? ču ġappaynaḥ korsa naḳʕenne.” (86) amrōle: “wa law, lā čīzuʕ! marzeḳ aḷō.” (87) hah, willa šattīrlun ḳiršō ʕemmil ʕaptō. (88) ḳōymin šaḳlill lann ḏahbō w zlillun ʕa mḏīnča, mayṯyin b-anna <ar> sužžād </ar> w mayṯyin b-ann kursō w fōrsin ex ḳahwe b-ōš šiḳya. ḳaʕyillun. (89) hah, willa ṯōle ebər malka w wzirōye liʕlayy. (90) infaḏ leʕla, amella: “mō naffḏiš l-ōxa?” (91) amrōle: “ana ḳiṣəṯ xann xann xann. affḳanni bnōṯəl ḥōlčax, aḳʕanni p-šimša. (92) ana nḏōḳiṯ m-šimša, ṭaʕniččil ḥōl w nifḳiṯ m-ḳoppṯa. (93) nifḳiṯ m-ḳoppṯa. ḏukkṯin nifḳiṯ m-ḳoppṯa w ḥmann, ḳaləʕlall ʕaynōy w šalfann ʕa syōġča. (94) hōs syōġča ōṯ erraʕ menna nahra, zaḥliṯ w zlill ʕl-anna nahra. (95) lā aḥissiṯ w‿atriṯ illa ṯarč yawən ḥuwwōran ayṯillall w šulall ʕaynōy – faṯṯḥiṯ. (96) ḏukkṯil faṯṯḥiṯ ʕayniṯ, ščaḥyiṯ ġabrōna p-ṭarfiš šiḳya. (97) allxiṯ ḳalles ḳalles w zlill leʕle w člōžiṯ ġappe w ḳʕill ġappe.” (98) amella: “xann?” (99) amrōle: “ē, xann!” (100) aḳam išw maščūṯa w xaṭba w šaḳla leʕle ʕ ḳaṣra. (101) amell ʕaptō: “axəfnōn xalpō šobʕa yūm w asəpʕon raxša šobʕa yūm!” (102) ē, mōn batte yxalifenne? (103) asəpʕurr raxša šobʕa yūm w axəfnull xalpō šobʕa yūm, w ayṯnil bnōṯəl ḥōlče. (104) uxxl‿eḥḏa ḳatra b-ḏenpis sūsča w amell ʕaptō: “yalla ruxpōn ʕal-anna raxša!” (105) irxeb ʕal-anna raxša w žarrunn. (106) raxša marheṭ bōn m-ḳomma w xalpō nōhšin bōn m-roḥla l-ḥitta lā čbaḳḳēlen ʕnēna. (107) ṭaʕnull ḥalayy hann ʕaptō w rōžaʕ leʕle, amrulle: “<ar> yā malikna z-zamān </ar>, exmil amrīčlaḥ šwinnaḥ.” (108) w luḳbōlča l-uxxul lēlya čiṯyullxun liʕlaynaḥ naḥkēlxon ḥkōyṯa.