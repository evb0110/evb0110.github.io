(1) orḥa minnayy žčamʕinnaḥ, aybin b-bisčanō ṯlōṯa arpʕa, w aḥḥaḏ ḥesse iḥəl, ušme... imōḏ iṯḳen ḳašīša ušme mṭānyos, awwalča billa ḳašīša. (2) ayṯiččun w ṯill l-ōxa, šulaḥəl ʕaraḳ. (3) ukkil miṯ ṯēle aḥḥaḏ l-ōxa liʕəl namelle: “zēx hačč ayṯā ḳannīnča!” (4) ṯēle ḥrēna namelle: “hačč zēx ayṯā ḳawarma m-payṯxun!” (5) ṯēle ḥrēna namelle: “hačč zēx ayṯā bizrō w ḳuḓōme!” (6) ukkil mit tōxel aḥḥaḏ nimḳallaʕle yayṯ ġarḓa. (7) ačimminnaḥ nmasəkrin mnə-ʕṣofra l-šaʕṯa ṯarčʕasər b-lēlya, w hann šappō žmīʕin. (8) ḳaminnaḥ laʕl‿ōṯe namrille: “ʕanneḥī!” (9) mišw w lā budd, “wrāx yā zaləmṯa ʕanneḥī!”, w lā budd. (10) iməčḓi xull lēlya w lā ʕannēḥ ʕunīṯa. (11) baʕdēn, ṯarčʕasər b-lēlya amrillun: “yā čimkaffyill lann eṯlaṯ ḳannīnyan ʕaraḳ, yā bann nʕaẓẓrennxon, yā čnōḥčin čmašḳyill ḥaḳla ʕimm.” (12) aḳa inəčxab ynuḥčun yašḳull ḥaḳla ʕimm b-lēlya p-xanunō. (13) ṭaʕəllaḥəl ḥalaynaḥ w niḥčinnaḥ. (14) žabəḏlaḥəl lann mōya w niḥčinnaḥ, ašəḳlaḥəl ḥaḳla w ražiʕinnaḥ l-ōxa. (15) battayy yuxlun, čūṯ ġayr leḥmiṣ ṣaʕrō, čappričče w šwillun zōma. (16) axlunne ʕṣofra w ukkil mōn zalle ʕ payṯe.


