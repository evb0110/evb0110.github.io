(1) rumiš — yā rrīxa ʕomra — ṯōlun bē ḥaṯnaḥ aʕzmunnaḥ ʕa ḳṣōṣəl ʕōna, w ʕala bina batte yzelle mūše w ōblə brōm. (2) ḳaminnaḥ zlinnaḥ, ana w fādya, willa žmīʕin ṯlōṯa arpʕa ġabrūn. (3) kaʕmill lōx xarōfča, mkaččfilla īḏa w reġra, w īḏa w reġra, w mišwill lōx xarōfča b-arʕa. (4) yīb ḥrēna kʕīməl maṣfarča w hayyīrla, ḳaṣeṣla l-ḥitta yaḳəmlēla ġezzṯil ʕamra. (5) ṯēle ḥrēna atar mnaffeṣla, mnaḓḓefla w lafefla w mišwēla ʕa... ʕa xoṯla. (6) xann mett‿eṯlaṯ arpaʕ šōʕ, uppe emʕa rayš l-bárake. (7) ḳaṣṣunnun w hanna ḥarīma ʕžīḳan atar. (8) eḥḏa ʕambaššla kūsa ḥašš, w eḥḏa šakriyye w ruzya, w eḥḏa ʕammišwōt tabbūle. (9) w ōbəl xalel ʕamhayyarəl ʕaraḳ w əl-māẓa, w ayṯull lanna <ar> mšammaʕ </ar> w fartunne ʕa mluṯṯl‿ōḏ sahəlṯa. (10) w ṣafflaḥəl lann šiklō b-ann ṣaḥnō w b-žaṭō w ṣaffull lann kasōyəl ʕaraḳ w nṭīrin. (11) uxmil – baʕʕeḏ miʕlayxun — mʕawwyin xalpō, mōmrin: “ṯōle ōblə brōm w ṯōle mūše.” (12) nnōfḳin nimʕaynyin – čūṯ barnaš. (13) ē, aḳa atar mōrəṭ ṭarša amellen: “ē, šwēn xōla atar, baḥ nisḳel ninṭirillun? ixfen ommṯa.” (14) ḳaminnaḥ fannlaḥəl lann xalō, šulaḥlun b-ann ṣaḥnō w b-ann žaṭō w ṣaffunnun w ḳʕōlun. (15) axal w inəpṣaṭ w askar, čbaḳḳinnaḥ lə-ʕrōba. (16) w mō nbaṣṭinnaḥ, nmiščhillxun čībin ʕimmaynaḥ.