(1) iḥḥ psōna iẓʕur ušme yawse ʕemmil ōbu ti ifḳer. (2) wōb mḥaṭṭeb ḏlūḳa m-ʕarḳūba, ḳōṭaʕ xšūra. (3) yōma mn-ann yumō yawse amell‿ōbu: “eppay, batti čizbunil loʕəpṯa, čūṯ ġappi w lā loʕəpṯa, batt čizbunil loʕəpṯa ex ġayr m-bisinō. (4) yōma mn-ann yumō infeḳ ōbəl yawse ʕ ʕarḳūba ti baʕʕeḏ ḥetta yayṯ ḳalles ḏlūḳa, ḳalles xšūra, willa išmeʕ ḥessa. (5) zalle l-ġappil ḥessa, ṭaʕəl furrōʕče w zalle l-ġappil ḥessa. (6) amelle ʕaḳle, balk ōṯ mett tarrōba ihžem aʕle ḏēba ḥetta yxallṣenne, willa iḥəm ġazalīṯa w berča, w hōġ ġazalīṯa ʕamtafīʕa, ʕamhažīma ḥetta čtōfaʕ maʕ berča. (7) bess ḏēba wōb aḳwa menna b-baḥar, laḳḳḥa b-arʕa w čalḥil ġawwa b-nibōye w afčel batte yiḳḥuṣ p-ḥaṣṣil berča ti ẓʕōr. (8) lakin ōbəl yawse tuġray miḥne p-furrōʕča ʕ rayše, ḳaṭle, w arheṭ l-ġappl‿ōġ ġazalīṯa ḥuwwōrča w iṯḳen mlaḥmesla ḥ-ḥaṣṣa. (9) wayba hī zayyīʕa m-ḏēba baḥar. (10) ōmar ōbəl yawse b-leppe: hōġ ġazalīṯa ḥuwwōrča aḥla htīṯa bann napplēll‿ibər yawse. (11) šaḳla w zalle ʕ payṯa. (12) waḳčil iməṭ l-ġappe, iḥiḏ bā baḥar yawse. (13) w iṯḳen mlaḥmesla ḥ-ḥaṣṣa w maṭʕemla b-īḏe w zaʕeḳla l-ġappe w ṯyōla. (14) išmeʕ bā ebər malka, šattar čōžra yzubnenna. (15) zalle hanna čōžra l-ġappl‿ōbəl yawse, amelle: “bann nzubnell lōġ ġazalīṯa.” (16) amelle: “ču nimzappella. law bax čappīl ōlef ḳirəš ču batt nzappnenna.” (17) amelle čōžra: “ana mann nšuḳlenna l-Ɂebər malka.” (18) amelle: “ču nimzappella, afhēm!” (19) waḳčil iḏiʕ ebər malka p-ḳeṣṣṯa, šattril ḥarsōye yayṯunna b-ōḳ ḳūṯa. (20) yawse lā irəṣ yapplēlon, ḳōymin ḳaṭlille w aspilla ġaṣṣem meʕle. (21) waḳčil mōṭya l-ġappl‿ebər malka hōġ ġazalīṯa mamella: “ṯāš axul hanna sukkar mn-īḏ!” (22) ġazalīṯa lōmar čḳarreb w lā čīxul. (23) amell ḥarsōye: “šuḳlunnā šwunnā p-ḳafṣa, balk zelle menna hanna ʕonta w ōxla.” (24) šaḳlunna w šwunna p-ḳafṣa w išw ḳomma ḥašīša w fakīṯa w xōla. (25) hōġ ġazalīṯa lōmar čīxul, čbaḳḳaṯ ḥamša yūm xann lōmar čīxul. (26) iḏiʕ wzīrəl malka p-ḳeṣṣṯa. (27) amelle: “yā malkaḥ, čūb xulle mett čmaḳtar čzappnenne...  čzubnenne p-ḳiršō ḥatta ḥiwanō; hōġ ġazalīṯa batta čīmuṯ. (28) afḓal mett čražiʕenna laʕ marōya w ebər malka ču batte ġazalīṯa ču ḥayla.” (29) amell ḥarsōye: “yalla šuḳlunnā!” (30) šaḳlull lōġ ġazalīṯa w zallun ražiʕunna l-ġappil marōya. (31) waḳčin nafḏaṯ laʕ yawse iḥiḏ yawse bā baḥar w iṯḳen mlaḥmesla ḥ-ḥaṣṣa w maṭʕemla baḥar, w hī iḥḏaṯ b-ražəʕṯa l-ġappil yawse w l-ōbu.