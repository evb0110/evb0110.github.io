(1) wōṯ aḥḥaḏ īle eččṯa ušma krunbe. (2) zaʕeḳla: “yā krunbe!”, šiməʕne aḥḥaḏ izək, ṯōle leʕla. (3) amella: “wrēš mō hanna ešma ti šammlīš biʕliš – krunbe?” (4) amrōle: “lakōn mō battax čšamminn?” (5) amella: “bann nšamminniš ešma, bess baš čapplīl xull ḳiršō ti ʕimmiš.” (6) amrōle: “lōb aʕžbi ešma nmapplōx xull ḳiršō ti ʕimm. mō čbōʕ čšamminn?” (7) amella: “bann nšamminniš zēniddār.” (8) hī šimʕaččl‿anna ešma ti iḥəl – zēniddār –, ḳōyma mlaməlmōl lōṣ ṣīġṯa xulla ssawa, w mamella: “ʕ šarṭa, lōb ṯōle biʕliš, izʕaḳ: krunbe! krunbe! awʕiš čaḥrif, ḥetta yiḏiʕ inne ušmiš zēniddār.” (9) hanna šaḳell lann ḳiršō w <ar> yā īdakom </ar>. (10) ṯōle beʕla m-šoġla ʕrōba, zōʕeḳ: “krunbe! krunbe!” (11) ču barnaš maḥref aʕle, amrulle šbabō: “wrāx la yīḳu mīṯa hōš šunīṯa.” (12) išw semla w iḳlab, willa ḳaʕya elġol mapṣūṭ, amella: “wrēš mō ḳiṣṣṯiš?” (13) amrōle: “ču čyaḏḏeʕ, ana mō ḳiṣəṯ? ana ču išəm krunbe.” (14) “wrēš mō ušmiš?” (15) “ana ušəm zēniddār. ṯōle aḥḥaḏ šamin w applille xull ṣīġṯa ti ayba ġappaynaḥ.” (16) ibəčlaš hanna zōʕeḳ w əmḳōṭar, amella: “waḷḷa la nṭaššrell lōb blōta w nṭaššrinniš w nintar b-ōt tunya. lōb ščaḥyiṯ xwōṯiš, ražīʕiṯ liʕliš, lā ščaḥyiṯ xwōṯiš, bann nōče ntayyer b-ōt tunya.” (17) zalle mnə-blōta, infaḏ ʕa blōta ḥrīṯa willa nčḳalle eḥḏa, amrōle: “lina čōz?” (18) amella: “ʕa žhannab.” (19) “wrāx ex čōz ʕa žhannab?” (20) amella: “nōz ʕa žhannab, battiš mett?” (21) amrōle: “taxīlax, lōb ḥmīčəl eppay w ʕayyez ḳiršō, bax čappēle xaržōyṯa.” (22) amella: “ē, mina bann nappēle? ayṯāy ḥetta nšattarle! ōbuš nimbaḳḳarle ana. ayṯāy!” (23) zlalla hōḏ, ayṯalle šobʕa ṯmōnya ḏahəb w ḳʕalla zōʕḳa ʕl-ann šbabō: “hanna ōz ʕa žhannab əlḥamra, ti batte yšattar mett l-ebre l-tiḏōye!” (24) ibəčlaš mlaməlman hanna ḥarīma w mayṯyan b-ann ḳiršō mappalle. (25) žammaʕ akṯar m-ti ayṯann emʕa urəḥ, ōmar: “waḷḷa ōṯ ažann mn-ičəṯ baḥar. lōzem nrōžaʕ leʕla.” (26) ṭaʕəl lanna ḳorʕa w isleḳ. (27) w hū ʕammallex, willa ṯōle sōblə blōta, willa išmeʕ b-anna ḥatīsa: “wrāx mina zalle?” (28) amrulle: “isleḳ mn-ōxa.” (29) “yfuḓḥell ḥarīmxun, mō čmažnūnin!” (30) rixəpnis sūsča w abət rahṭa roḥle. (31) ʕayn hōṯe, ščiḥne ōṯ lḥīḳle, maḳʕēll ḳorʕa ʕemmil ġappōna w mawḳef. (32) ṯōle hōṯe ʕamšaʕʕelle: “iḥmič mett aḥḥaḏ m-ḥalōyṯe m-ṣafōyṯe w ʕemme ḳorʕa ṭʕīlle ḥ-ḥaṣṣe?” (33) amelle: “ē, ṯḳelle mett robʕiš šaʕṯa salleḳ mn-ōxa. arhēṭ! lōb arəhṭič člaḥeḳle, bess lōb battax čōče čirxeb ʕa sūsča ču člaḥeḳle. (34) bēl mič čōḳem reġra w čarnaḥ reġra w čōḳem īḏa w čarnaḥ īḏa, ʕa ruġrōx – hačč ṯarč riġər – člaḥeḳle ḳawwōm.” (35) inəxtaʕ hōṯe, inḥeč maʕ sūsča, sčiləmnis sūsča hōṯe, šūl lanna ḳorʕa w irxeb, w hōṯe ʕammarheṭ ʕa ruġrōye. (36) rōžaʕ laʕl‿eččṯe, amella: “ščaḥyiṯ ažann minniš baḥar”, w ḳʕōlun rōžaʕ sawa w iṯḳen zaʕeḳla zēniddār.