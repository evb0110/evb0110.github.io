(1) ōṯ ʕaylṯa w hōʕ ʕaylṯa zangilōyin baḥar. (2) čxallaf mōla w čxallef ṯarč bisniyyan hanna ġabrōna. (3) hann ṯarč bisniyyan ameṯ abūhen, aččem [sic] (=ōčem) hinn w emmen. (4) ḳōyem ḏōḏen ṯēle šaḳell mōlen, baʕdēn šaḳerr rezḳa. (5) ōčem lā ōčem mett hann bisənyōṯa yiḥḥan banawb. (6) amrōlen emmen: “walax emmay, ḳumēn nzellaḥ ʕa mett blōta nḳaʕyillaḥ aġiryōṯa w nōxlin ḥetta niḥḥi.” (7) hinn w ōzan mnə-blōta lə-blōta lā iḥəm ġēr ṯalla ʕaymṯa w hōʕ ʕaymṯa ṯalla ḳawya w aptaṯ nōḥča hōr rayya, inḥeč sayla. (8) lukkil inḥeč sayla, bisnīṯa w emma ōčem hanna mayla w bisnīṯa zlalla barrōyṯin nahra w lorkaʕ aḳtar yimṭall baʕḓinn, aḓaʕ maʕ baʕḓinn. (9) ḳōyma mallxa hōb bisnīṯa, ušma māri, mallxa mallxa b-ōb barriyya miščaḥya payṯa. (10) hanna payṯa nuhhur, mōṭya leʕle, tōḳḳa ʕ ṯarʕa, amrōlen: “aḷō yaffenxen, aḳʕunni ġappayxun xōla! aḳʕunn ġappayxun bess p-xōla!” (11) ʕapprunna. (12) hōb bisnīṯa ʕibraṯ ḳaʕyōla l-uxxul yōma iḳḏum mič čiḏmux xull lanna imōma mḥasslōš šoġla ḳaʕyōla ḳommiṣ ṣūrčil marč marya. (13) mamrōla: “taxīliš yā marč marya čayṯill‿emmay, čōḥin ʕlaynaḥ, čarəzḳinnaḥ, čaḥminnaḥ bə-ḥmōyṯiš hašš yā marč marya!” (14) ōṯ eḥḏa ġappl‿ōš šunīṯa, aġīrča ḳaʕya iḳḏum mn-ōb bisnīṯa māri, ḥrīṯa ušma māri. (15) nžaḳraṯ menna raḥmōla mʕallmanīṯa akṯar menna, naḓḓīfa, miščaġla šoġla kayyes w šōṭra w mṣallya l-marč marya. (16) nžaḳraṯ menna. lukkil nžaḳraṯ menna, zlalla naġpaččil xōčmil almās mnə-mʕallmanīṯa w šulalla b-leppil waʕyōṯa. (17) ṯalla mʕallmanīṯa: “xōčma, xōčma!” (18) amrōla: “zīš tawwar! ti ōb əb-waʕyōṯa yīb hī šḳilōl xōčma.” (19) napšaṯ ščḥaččil xōčma b-waʕyōṯəl māri. (20) amrōla: “lā čḥakinni w lā čmalli, yalla l-elbar!” (21) ṭaʕnōl ḥōla w bōxya, mōmra: “yā aḷō, lā naġpiṯ w lā nahpiṯ wala išwiṯ mett. ʕaža ḳallʕačči?” (22) w bōxya, mamrōla: “yā marč marya, ʕaža ḳallʕačči? ana ču ninġība.” (23) imṭaṯ xann ḏokkṯa bib-lēlya, bisčōna, ḏimxaṯ erraʕ m-sažərṯa w ʕambōxya w ġarrīḳa. (24) mišwa: “yā aḷō, lā naġpiṯ w lā mett. ʕaža ḳallʕačč? mō nšawwiyya?” (25) willa hōṯa aptaṯ maṣīḥa: “taxlayxun lippi nḳaṭliṯ!” ti naġəplalla xōčma. “taxlayxun, taxlayxun!” (26) amrōla: “taxīliš zīš ayṯay māri! hī... ana naġpiččil xōčma, čūb māri, w zīš ayṯlīl ḳašīša, mann niʕčraf!” (27) ṭaʕəl ḥōle ḳašīša w ṯōle yʕarrfenna. (28) amrōle: “taxīlax, ana naġpiččil xōčma w šulilla waʕyōṯəl [sic] (=b-waʕyōṯəl) māri.” w baʕʕeḏ meʕlax – nifḳaṯ rūḥa, mīṯaṯ hōṯa bisnīṯa. (29) zallun iṯḳen marəhṭin mtawwrin ʕl-ōṯa, yiščḥunna ḏmīxa erraʕ m-sažərṯa w zōʕḳa: “yā aḷō, lā naġpiṯ w lā išwiṯ mett. ʕaža ḳallʕačč?” (30) ṯōle amella: “māri, māri, ḳū! lā čīzuʕ! čūb hašš činġibōl xōčma, hōṯa māri, ḳūm!” (31) ḳōmaṯ aṣḥaṯ ʕaynaṯ xann, amrallun: “taxīlxun, mō ōṯ?” (32) amrulla: “māri mīṯaṯ, w hī ti naġpaččil xōčma w šulalliš b-waʕyōṯiš. ḳū zilliš!” (33) amrōlun: “taxīlxun, ʕčarfaṯ? čnawīlaṯ?” (34) amrulla: “ē, ʕčarfaṯ w čnawīlaṯ w ṭalpaččil ḳašīša.” (35) ṭaʕnaččil ḥōla w ṯalla ġapplə mʕallmanīṯa. (36) hī w ḳaʕya ġapplə mʕallmanīṯa xann yōma m-yumō, mišwōš šoġla, mbaššla w hanna. (37) ḳaʕyōla ḳommiṣ ṣūrčil marč marya, mṣallya: “yā marč marya taxīliš, lā niḥmell‿emmay w əl-ḥōṯ illa ōṯyan!” (38) ha, ṯalla emma w ḥōṯa. taḳḳaččiṯ ṯarʕa amrōla: “<ar> min māl aḷḷāh </ar>, appiḥī ppōfča!” (39) awḳfaṯ amrōla: “hašš balḥūḏiš ʕaža? w ōṯ eḥḏa ḥrīṯa ʕimmiš?” (40) emma lā baḳḳračča, hī baḳḳraččil‿emma. (41) ḥmačča sičča ṭawwlaṯ, amrōla: “māri, ʕaža ṭawwliš? slāḳ ḳawwōm!” (42) ḳʕalla bōxya, amrōla: “mōš ʕačbōxya?” (43) amrōla: “hōt ti ṯalla emmay. ʕamṣōḥra w awḳfiṯ ʕanimḥakyōla.” (44) amrōla: “minžat?” (45) amrōla: “ē!” (46) zaʕḳalla amrōla: “zʕūḳ ʕal-em [sic] (=ʕal immiš) čislaḳ l-ōxa.” (47) zaʕḳaṯ ʕal‿emma, silḳaṯ emma, ḳʕōlen maḥəkyan. (48) amrōla: “anik ḥōṯ?” (49) amrōla: “ḥōṯiš ayba p-ṭarflə blōta.” (50) amrōla: “zīš zʕuḳla!” (51) zlalla zaʕḳall ḥōṯa w ṯalla. (52) hī w ōṯya, ḳʕōlen exma išən, ččažʕaṯ hōš šunīṯa xčōrča mīṯaṯ, amrōla: “yā māri, hanna mett w hanna payṯa w hanna ḳaṣra w hann bisčanō xullun līš wə l-ḥaṯawōṯ--  l-ḥōṯiš w l-immiš! w ana xaṭirkon.” (53) arnḥaččir rayša w mīṯaṯ. (54) ešna, ṯarč, willa ōṯ ḏōḏa. (55) xull ḏwōṯe baraṣ, ffōye baraṣ w wažʕa, ṣaḥōra ʕamṣōḥar. (56) awwal miṯ ṯōle baḳḳranne, amellon: “taxīlxun, <ar> min māl aḷḷāh </ar>, ppōfčil leḥma nuxlenna!” (57) ʕaynalle xann, amrulle: “hačč ču čōb flanō?” (58) amellon: “lā.” (59) amrulle: “mpala, hačči flanō. īx rezḳa baḥar w īx mōla w ḏaryōṯa w ḳaṭlīčəč čiṯḥōnax w ḳaṭlīčlə bnōṯəl ḥōnax w ḳallʕīčnen, w ššanṭaṭ <ar> yā ḥarām </ar>, tayyīran ʕamṣōḥran w ōxlan.” (60) amellon: “taxīlxun, ysamiḥanni, ysamiḥanni. ana axṭiṯ w mn-aḷō smōḥa.” (61) amrōle: “kōn mazāl xann, ana čiṯḥōnax w hann bnōṯəl ḥōnax w aḷō anʕem ʕlaynaḥ ḳall ḳiršō ti šaḳlīčnun xullun ssawa w rezḳa. ḥamdillāh ḥmannaḥ.” (62) waṭṭ ʕa luġrayhen [sic] (=ruġrayhen), iṯḳen našəḳlēlen w ḳʕōle aġīra ġappayhen rōžaʕ.