(1) hōš bann naḥkēx maʕ ʕabdo msīḥ čažra. (2) ʕabdo msīḥ čažra, hanna mawhub b-ʕunnō. (3) adībay b-ʕunnō wōb ṭefla, ʕomre mett eʕṣar aw eḥḏaʕasər išən — wa hū eppay —, iḥəm b-manōme allex ʕa šaṭṭil baḥra. (4) w hū allex ʕa šaṭṭil baḥra iṣəh, aḳam irkaʕ w išč əm-baḥra eṯlaṯ urəḥ. (5) arkeš, čūṯ, lā baḥra wala barra, wa-lāken ṭaʕəmṯil mōya ḳayyōmin ḥalyin p-ṯemme; čūb mallīḥin - ḥalyin! (6) iṯḳen ṯyōla ḳarīḥče, mʕann ʕunnō, ču matrekle. (7) ʕaya ḳayya iẓʕur b-ʕomra. (8) zallun yumō, ṯōlun yumō, w hū ḳayya ṭefla. (9) ḏōḏ wōb mʕann. (10) ḏōḏ antrowwes čažra wōb ḳawwōla b-maʕlūla, w ōṯ aḥḥaḏ ḥrēna mnə-blōtaḥ, ušme ilyas šōʕra – aḷō yarəḥmell xullun —, hanna wōb mʕann. (11) iṯḳen ġappaynaḥ maščūṯa, aḳam ṯōle aḥḥaḏ lubnōnay xett ʕl-ōm maščūṯa. (12) lubnanō ču nimbaḳḳarəl ešme. (13) ižčmaʕ lubnanō w antrowwes čažra w ilyas šōʕra, ḳʕōlun mʕannyin ʕatāba w fanna w ḳsitō, mn-anna nawʕa ti wōb itrež. (14) aḳam lubnanō, ẓixnil ḏōḏ wə l-ilyas šōʕra. (15) eppay marḥūma wōb iḳəʕ ḳūrəṭ ṭiflō, ʕamšamaʕlun. (16) ḏikkṯil ṯōle ʕa payṯa b-axerčiš šahərṯa ʕemmil ḥōne, amelle: “yā ḥūn, lubnanō aḥəržanxun b-anna payṯil ʕatāba. (17) šḳōl aḥfēẓ miʕəl hanna payṯil ʕatāba, w emḥar umərlēle! (18) emḥar čfaṯḥill lanna mžōla ti ʕačimʕannyin xwōṯe, w applēle hanna payṯa!” (19) amelle: “yā ḥūn, hačč ṭefla čḳayya, čimbaḳḳar ʕunnō w čimbaḳḳar ʕatāba?” (20) amelle: “ana nbōʕ mennax xann xann. aḥfēẓ hanna payṯa!” (21) aḳa naḳḳəllēle, <ar> šafahiyyan </ar> naḳḳəllēle w aḥəfẓe. (22) ṯēn yōma ṯōlun ʕa maščūṯa, ḳʕōlun mʕannyin. (23) aḳam ḏōḏ, faṯḥil mawḓūʕa ti rumiš waybin ʕamʕannyin aʕle. (24) aḳa lubnanō, applēle payṯa ti aḥəržann bē awwal yōma. (25) aḳam ḏōḏ žawiblēle payṯa ti lifne m-mōn? m-ḥōne ẓʕōra. (26) iṣmeč lubnanō, lōfaš maḳtar yžawibenne aʕle. (27) mōn inəčḳat banna mawḓūʕa? inəčḳat ʕlayn ilyas šōʕra. (28) amelle: “yā antrowwes, hanna payṯa yīb mennax, wōb rumiš applīčle žwōbe, čūb imōḏ.” (29) amelle: “fiʕlan, ana čūb minn.” (30) amelle: “lakōn m-mōn?” (31) amelle: “m-ḥūn. ḥulle hanna ṭefla ti iḳəʕ ʕemmiṭ ṭiflō ḳūrəl ʕačəpṯa.” (32) aḳam ilyas šōʕra, zalle l-ġappil ʕabdo msīḥ, ʕamre w ayṯne aḳəʕne b-bēl ġabərnō. (33) amelle: “hačč hōxa marəkzax w maḳōmax.” (34) eppay wōb ṭefla — uxmič čīmar — ibheč. (35) īle ḥrōma xann aḥḥče ʕ ʕaynōye w ḳʕōle xann. (36) ṣarril baʕḓe w ḳʕōle, aḳam ilyas šōʕra, ḳʕōle mḓayyefle ʕaraḳ. (37) awwal šaffṯa w ti ṯēn šaffṯa, w ḏikkin ntōraṯ karəkṯa b-rayše w hū ḳayya ṭefla, lā ḥmunne ġēr inṣab ʕa rxoppṯa w felke w apt əmʕann. (38) iṯḳen mʕann, mžawebəl ilyas šōʕra w əl-ḥōne w əl-lubnanō w afaz ʕlayhun ṯlaṯinnun m-Ɂawwal mil apt yʕann. (39) w menna – aḷō appēle — w čbaḳḳ ṭūlčil ʕomre b-ayya ʕēḏa aw ayya maščūṯa, lōb ōṯ ḥamša ḳawwōl willa akṯar willa aḳall, ču barnaš maḳtar yʕann ḳommil ʕabdo msīḥ čažra <ar> ḳaṭʕiyyan </ar> ábatan ábatan. (40) l-ḥitta ešnil ameṯ bā, wōb ʕomre šičč w ḥammeš išən, w šḳīš šohərṯa b-xuss suriyya, ḥitta b-lubnān. (41) w m-žoməlṯil ʕiḏō ti ṯōḳnin ġappaynaḥ ʕēḏəl mar sarkes, w ʕēḏəl ʕē ṣlība, w ʕēḏ berəkṯa w ʕēḏ mar ilyas. (42) waybin ḳawwalō ṯyillun m-xulle blatō, ḥetta yḥaḓḓrull ʕiḏō w mižčamʕin ʕemmil ʕabd əl-masīḥ. (43) wōb fōyez ʕlayn w ẓaxēlon <ar> dāɁiman w ṭawwīl </ar>. (44) amma marḥūma wayba ḥayōṯe yaʕni basiṭōy baḥar baḥar, w ifḳer, ifḳer baḥar wōb, liɁann yōməl wōb šappa hū w ḥō-- hū w ḏōḏ antrowwes ḥōne, wayba fallaḥūṯun kayyīsa. (45) baʕdēn ṯōle ʕlayn safar barlek, ḥarba awwalnō mšammyille. (46) ē, ḥōne antrowwes inəḳṭal p-ḥarba rappa b-birōyəs sabʕa.  (47) ellel inəḳṭal ḏōḏaḥ ellel. (48) hū čʕaskar. ḏikkil awġunne, ṭabōra tīḏe infaḏ r-riyāḳ ti b-lubnān. (49) iṯḳen ellel ʕyōnčiṯ ṯelka w ḳorṣa baḥar. (50) aḳa asḳaʕ hanna ʕaskra xett. (51) aḳam hū, ḏikkil ḥimlə rfiḳōye ʕammasḳʕin, ōṯ ṯarʕa ḳomme. (52) taḳḳl‿anna ṯarʕa w iʕber, iščaḥ baġla... bōykṯa ẓʕōr w baġla. (53) aḳam ṯōle w ḳʕōle ḳūrəl... ḳūrəl maʕəlfil baġla. (54) ē, nofəšṯil baġla w hū išḥen ḳūrl‿anna baġla l-ḥitta abač hōṯe lēlya ḳūrl‿anna baġla, w aḷō sallme. (55) ē ṯēn yōma hanna ʕaskra xulle elbar žammet. (56) ṯōle ḓōpṭa tīḏun xaṯpann iʕdām, inno ʕaskra xulle asḳaʕ ti turkiyya, ti šḳilōle turkiyya. (57) asḳaʕ, xaṯpull lanna ṭabōra iʕdām, w eppay inəxṯab iʕdām p-seʕrlə rfiḳōye. (58) amma hū, aḷō nažžne b-ōb bōykṯa ti iʕber aʕla ḳūrəl lanna baġla. (59) ʕṣofra inḥeč mōrəl baġla ḥetta yfaṭṭrenne, iščaḥ zaləmṯa. (60) aḳam batte yapp aʕle ʕelma w xebra. (61) amelle: “ana īḏ əb-ẓunnōrax, w ana m-maʕlūla w ġabrōna nifḳer w xann xann. tullī mina zlillun ʕa zaḥle, aḥsan mič aḥsan mič čapp aʕəl lə-ḥkūmča!” (62) aḳam talle mina zlillun ʕa zaḥle. (63) aḳam čabʕit tarba ʕl-anna ḥorša b-anna žorta, w isḳel ōz ʕa zaḥle. (64) b-zaḥle ōṯ aḥḥaḏ m-maʕlūla, ušme ḏēba ʕabdo, ʕabdo ḏīka, ḏēba ʕabdo ḏīka. (65) zalle leʕle, miščġel ġabrōna farrōna hanna, zalle inḥeč leʕle. (66) ḏikkil ḥimne, aġar aʕle, ʕamre w ḳʕōle našeḳle w “ahla w sahla p-ḥūn!”, w čraḥḥab bē elʕel m-ḥatta. (67) ḳʕōle ġappe mett ṯlōṯa yarəḥ. (68) ē, ʕabdo msīḥ ču mbaḳḳar yiščġel f-forna. mō batte yišw? (69) ʕammōxel w šōṯ ġappil... ġappil ḏēba ʕabdo ḏīka. (70) mō batte yišw ḥetta ysaʕitenne ykaffenne? (71) iṯḳen išḳal ḳazəmṯa menne w iṯḳen sōleḳ ʕal-anna žorta, mḥaṭṭeble farṯṯis siḥō w mayṯēla ḥetta yaḥəm aʕla, w ḳʕōle ġappe, ōxel w šōṯ, xann l-ḥitta aḷō yassra. (72) bōṯar ṯlōṯa yarəḥ amelle: “blatō iščaḳ l-marayn. ana yā ḥūn bann nzill ʕa blōt, ʕa maʕlūla.” (73) amelle: “la ykuʕmunnax ʕa tarba yḳuṭlunnax.” (74) amellon: “miččxōl ʕa‿aḷḷō w ʕa berəkṯa. bann nzill ʕa blōt.” (75) aḳa ṭaʕnil ḥōle w ṯōle. (76) w hū ōṯ ʕa tarba, ču mkarr yallex b-imōma. (77) mallex bib-lēlya, ṭōmar b-imōma, w ʕ tarbil ḥorša ti lubnān, ʕa tarbiž žorta. (78) amar hačč, xann ḥitta infaḏ lina? ʕa blōta. (79) infaḏ ʕa blōta, emme xčōr w ču ḥayla. (80) iṯḳen bib-lēlya maxteməl emme, w b-imōma nōfeḳ ʕ šenna ti maʕlūla ti blōta, ṭōmar bə-mʕarrō. (81) ila an orḥa mn-urḥō ōṯ aḥḥaḏ ġappaynaḥ bə-blōta, ušme milād ḳašīša. (82) hanna ʕáskaray wōb, šammeṭ w iṭmer bə-mʕarrṯa erraʕ mn-arʕa. (83) ameṯ - baʕʕīḏa — erraʕ mn-arʕa, aḥkme hwō ṣfōra, ameṯ. (84) aḳa taḳḳunn naḳōsa, ḏikkit taḳḳunn naḳōsa išmeʕ eppay. (85) ōmar: “mō ōṯ? mōn ti imeṯ?” (86) inḥeč ḳʕōle mšaʕʕel, amrulle: “milād ḳašīša.” (87) amellon: “waḷḷāhi bann ninfuḳ nīmuṯ ʕa ffōyl‿arʕa, w ču bann nisḳel niṭmer bə-mʕarrō erraʕ mn-arʕa, w uxmil ameṯ milād ḳašīša.” (88) aḳa infeḳ. hōṯe ġabrōna ōžar bē w awilulle ʕafre, w eppay ʕabdo msīḥ infeḳ, ḳʕōle ʕa ffōyəl... ʕa ffōyl‿arʕa, yaʕni p-ḥaṣṣiš šenna. (89) aḷō batte yyassrenna, lā ṭawwlaṯ w nčabraṯ turkiyya. (90) lā ṭawwel waḳča w nčabraṯ turkiyya, w itxal šarīf ḥsēn ʕa ḏemseḳ. (91) ḥasslaṯ ʕaskarōyṯa, izʕaḳ b-Ɂamōna, uxxul mōn rōžaʕ ʕa payṯe. (92) ē, ʕabdo msīḥ rōžaʕ ʕa payṯe, iščaḥ čūṯ mett p-payṯa bnawb. (93) emme xčōr w ču ḥayla, ōbu imeṯ, w ḥōne inəḳṭal b-ʕaskarōyṯa, w aṣf ʕl‿arʕa ḥuwwōrča. (94) batte yizbun bhimōṯa ḥetta yinfuḳ yifluḥ w yiẓruʕ, čūṯ ʕemme ḳiršō. (95) batte yiščġel f-fōʕla, čūṯ šoġla bə-blōta axerčil ḥarba. (96) iṯḳen ifḳer ifḳer ifḳer baḥar baḥar. (97) išw ḳsitō, w išw ʕunnō, w allef ḳeṣṣṯa ʕl-ōm mužrawōyṯa ti ḥarba rappa, w mō iṯḳen ʕlayhun w <ar> kiza ila axirihi </ar>. (98) xann la-ḥitta aḷō afərža, w izban ʕowwet fittōnlə bhimōṯa w ḳʕōle mičfallaḥ. (99) ḏikkṯil ḳʕōle mičfallaḥ wōb ʕomre mett... bōṯar hann... bōṯar hanna ʕomra ti iməčḓi aʕle iṯḳen ʕomre mett irpiʕ išən. (100) p-fačərṯil iṯḳen ʕomre irpiʕ išən čɁahhal, w ṯōle bnō w ṯōle xalefča, laḥḳačče ʕayəlṯa, ʕowwet inəfḳar akṯar. (101) baʕdēn imreḳ aʕle ṯawərṯa ti ʕisər w ḥammeš.  (102) xett nahəplallun payṯyōṯun, w iṯḳen p-ḥalōyṯa baḥar baḥar čū manəfʕa. (103) amar hačči, aḷō yassra w nōt bə-frōža, ḥasslaṯ ṯawərṯa ti ʕisər w ḥammeš, w rōžaʕ uxxul mōn l-payṯe, w iṯḳen miščaġlin w ḥōyyin. (104) b-Ɂešəl ōlef w eṭšaʕ emʕa w ṯlēṯ aḷō aṭəʕme psōna, wa hū ana ti ʕanmičkallam. (105) ušəm ḏēba, šamin ḏēba. (106) yōməl iṯḳen ʕumər ṯarčʕasər išən, aḷō šaḳlil amōnče, aḷō sčafəḳte, čwaff. (107) ʕabdo čažra, ʕabdo msīḥ čažra čwaff. (108) ana wōb ʕumər ṯarčʕasər išən. (109) ṯiḳniṯ ana yaṯma, w ḥaṯawōṯ ayban ḥammeš bisniyyan, ṯarči čɁahhīlan w eṯlaṯ ʕazzabōyan. (110) xett hannen čbaḳḳi, yaʕni p-kalf ana w emmay. (111) ḳʕill xett nmiščġel ext eppay wōb fōlaḥ w ẓōraʕ b-barriyya, ṯiḳniṯ xett ana nfōlaḥ w nẓōraʕ xwōṯe l-ḥitta awʕiṯ. (112) ḥaṯawōṯ čɁahhal, ḳōmiṯ xett ana — yā afandīna z-zamān – xaṭbiṯ w čɁahhliṯ. (113) iṯḳen ʕaskarōyṯa ġappaynaḥ. (114) ana nifḳiṯ ṯēn ḳorʕa... ḳorəʕṯa m-ʕaskarōyṯa, w ana nwaḥtōnay ha! (115) ʕala asās waḥtanō bə-blōtaḥ ču zelle, amma mō batte yišw? (116) ṭōlpin menne iʕōlča, w hōɁ Ɂiʕōlča batte yčammimenna p- <ar> ḥasan sulūk </ar> m-sōba, baʕdēn bə-šhōtča msattḳa m-raɁīsəl maġəfra w iṯər šōhət, baʕdēn b-ixrāž ḳēd m-tōyərṯin nifšō. (117) baʕdēn l-ġappir raɁīsəš šeʕpṯa. raɁīsəš šeʕpṯa šōraḥ aʕla, mɁažžal l-waḳča ġayril ʕelmaḥ. (118) awwal ešna, ṯēn ešna, uxxul exma yūm baḥ nišw iʕōlča, w hōɁ Ɂiʕōlča mkallfa ḳiršō baḥar, w b-ōṯe waḳča čūṯ šoġla w čūṯ ḳiršō. (119) ḳōmiṯ šaʕʕliččir raɁīsəš šeʕpṯa, amrille: “exma battaḥ nisḳel nimḳattmin iʕō-- iʕōlča l-waḥtanō? (120) ʕaya ču čmaʕfyillaḥ banawb w f-fart xaṭərṯa?” (121) aḥref mamill: “bax čisḳel čḳattem iʕōlča ḥitta yiṯḳan ʕomrax irpiʕ išən.” (122) azəʕliṯ ana, ḳōmiṯ amrille: “ana nmaxtem arpaʕ urəḥ, w lā nmisḳel nimḳattem iʕōlča irpiʕ išən.” (123) amilli: “zkōn ču čimḳattem iʕōlča, nxaṯeblax <ar> mutaxallef </ar>, yaʕni čxallfič maʕ iʕōlča ḳanunōyṯa.” (124) amrille: “xuṯəp, w ana aḥsan līl, inno nzinn naxtem ʕáskaray w lā bann nḳattem xann iʕōlča, liɁanno ʕačimšallḥillaḥ čišlīḥa.” (125) eh ḳōyem ṭalibəl, ḳōmiṯ čxallfiṯ ana maʕ iʕōlča šečča yarəḥ, aḳam xaṯəp <ar> mutaxallef </ar>, yaʕni čxallfiṯ maʕ ʕas-- maʕ ḳanōna ti iʕōlča. (126) aḳam awġunn nʕáskaray. (127) ḳōmiṯ zlill axətmiṯ p-ḳáṭana w əp-ḥalab w bə-blōta ušma minbež, šarḳōyṯil ḥalab mett ṯmēn w ḥamša kilometər. (128) axtmiṯ b-ōṯe waḳča ešna w felke, w nōb ničɁahhel w ōṯ ġappi bisnīṯa. (129) bōṯar menna čsarrḥiṯ w ṯill ʕa blōt. (130) bə-blōt ana ġabrōna nmiščġel b-<ar> zirāʕa </ar> p-fallaḥūṯa, w nmiščġel bə-nḳōla ti ʕummōra, w nimʕann xett. (131) b-maščuyōṯa nimʕann w b-ʕiḏō nimʕann. (132) ōṯ urḥō másalan mappill ikramyōṯa, ōṯ urḥō ču mappilli, yaʕni nallīxəl ḥōl. (133) ṯill m-ʕaskarōyṯa išwiṯ fittōnlə bhimōṯa, w išwiṯ ḥammeš šeṯṯ ʕizzi, ʕizzō w ʕōna, muxramča l-ḥalba l-payṯa, w ḳʕill nmičfallaḥ. (134) fallaḥūṯa aḷō arəzḳi, ṯill ḥiṭṭō kayyīsan w ṯill ṣaʕrō w ṯill ḏura, w hanna... hann ḥammeš [sic] (=ḥamša) šečča rayš ṭarša ti p-payṯa xett nōxel ḥalba w tarra, <ar> min žamīʕo </ar> nōxel minnayn. (135) <ar> ila an </ar> išnō ṯyallen xayra, išnō ṯyallen maḥla. (136) ṯalla ešna ti weḥṯṯa, yōməl ṯiḳnaṯ weḥṯṯa, blōtaḥ w maṣər, yaʕni suriyya w maṣər. (137) iṯḳen ġappaynaḥ maḥla w <ar> žafāf </ar> mett eṯlaṯ išən w ətti rēbeʕ. (138) ē, nḏaḳinnaḥ, lōfaš ōṯ ẓarʕa, lorkaʕ affeḳ. (139) rayya čūṯ činḥuč, ču ʕamnōḥča rayya, w ẓarʕa lorkaʕ affeḳ. (140) zappillaḥlə bhimōṯa w zappillaḥəl ʕizzō b-robʕiṯ ṯamna. (141) bōṯar menna ṯiḳninnaḥ nmiščaġlin atar f-fōʕla, nžabrinnaḥ niščġel f-fōʕla. (142) orḥa nzill ʕ ḏemseḳ iṯər yarəḥ, ṯlōṯa yarəḥ, šečča yarəḥ, nimʕowwet nsōleḳ ʕa blōta, xann ḥitta ʕowwet aḷō iṯḳen mšattar rayya w mšattar ṯelka, iṯḳen išnō kayyīsin. (143) ʕawītiṯ zabniṯ bhimōṯa w ṯiḳniṯ nmičfallaḥ, w išwiṯ xarma w išwiṯ ḥaḳla p-šiḳya, w b-barriyya ōṯ arəʕwōṯa ti baʕla, hannen ʕa rayya ḥōyyan, w nmiščaġlin. (144) w iṯḳen ġapp ʕaylṯa <ar> ṭawīle ʕarīḓa </ar>, yaʕni iṯḳen ġappi ṯmōn bisniyyan w iṯri psūn, w ana w emmay yaʕni ṯiḳninn-- w ana w iččṯi w emmay, ṯiḳninnaḥ mett eṯlaṯʕasər nifəš. (145) ṯiḳniṯ bann niščġel b-imōma w bib-lēlya w nmarheṭ baḥar, la-ḥitta ḥayyalla nayṯell liḥəm w ət-tōm. (146) ḥayyalla nayṯell liḥəm w ət-tōm, lā niʕčaz barnaš w narxeb tayna aʕəl. (147) eh, bōṯar menna ščḥiččil yaʕni l-fallaḥūṯa iṯḳen batta keṯərṯa w <ar> mā yišbeh zālek </ar>, xaffifiččil fallaḥūṯa ḳalles. (148) ṯiḳniṯ nmiščġel ʕōmla b-waršōṯa ti ʕummōra bə-blōta, ḥetta ireb bisənyōṯa, iṯḳen šappōṯa w iṯḳen xōṭban. (149) ahhliṯ eṯlaṯ ḥḥōḏyan minnayhen, w hōš ġapp ṯarč əxṭīban, w bisinō iṯḳen p-šennil ʕaskarōyṯa. (150) ʕabdo awrab m-Ɂantrowwes, čʕaskar w aḥəḓril ḥarba ti lubnān, w čḥōṣar b-lubnān arpʕa yarəḥ, w aḷō sallme w afrež meʕle ṯōle bə-slōmča l-ḥamdillāh. (151) w ḥōne hōš ʕáskaray b-manṭaḳṯil ḥiməṣ, iṯḳen ġappe ṯarč išən xetəmṯa w ḳayyamle ešna, <ar> wa halumma žarr </ar>. (152) hanna ʕomra xulle mett aḷō appīḥ ʕomra, nḥayyiyyin w ʕanimʕakīrin b-ōḥ ḥayōṯaḥ. (153) w hōḏ ḳeṣṣṯa maʕ ḥayōṯəl eppay b-bitōyṯa, w maʕ ḥayōṯ ana, w <ar> lam yazal </ar> ana nḥayy bə-blōta, uxmil... uxmil yaʕni aḷō aləhmi w aḥkillax yā ōblə brōm.