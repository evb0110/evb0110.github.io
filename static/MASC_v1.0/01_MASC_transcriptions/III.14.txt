(1) baḥ naḥək maʕ argīlča w ḳismō ti mičɁallfa minnayn. (2) awwal mett ḳzōzča ti xṣuṣōy l-argīlča w ti ḥaḓnōl mōya. (3) ē, hō ḳzōzča ḥaḓnōl mōya w ṯēle p-ḥaṣṣil menna leppil argīlča, w hanna leppil argīlča mawžut bē maṣōrča miččaṣla b-mōya <ar> mubāšáratan </ar>, miččaṣla b-mōya tuġray. (4) p-ḥaṣṣl‿anna leppa ōṯ ṣunōyṯa, ḥaḓnōl ṣafwṯa w ən-nūra ti sōḳṭa m-rayšil argīlča. (5) p-ḥaṣṣiṣ ṣunōyṯa ṯēle rayšil argīlča ti ṭaʕenəl tumbāk aw tuxxōna aw <ar> xalīṭ </ar> ti nimṣannʕille anaḥ bə-blōta hōxa, w ušme mtappas. (6) w m-leppil argīlča ṯēle narbīš, ṭūle čiḳrīban mečra aw mečra w robʕe aw mečra w felke. (7) hū či mistaxtemle [sic] (= misčaxtemle) šarrōbəl argīlča ḥetta yišč bē. laḳeṭle b-īḏe ex bezzis sikōrča čamam. (8) w hanna mtappas, anaḥ nmišwille hōxa, nimxallṭille, yaʕni maḥw tepsa w tuxxōna w ḳalles zaʕčar. (9) nmayṯyille m-barriyya, nōfeḳ ʕa ṭbīʕča balḥōḏe, ču barəš ẓaraʕle. (= nmayṯyilla m-barriyya, nōfḳa ʕa ṭbīʕča balḥōḏa, ču barəš ẓaraʕla) (10) w ḥayle aḥḥaḏ yōḓef lēle šaġlōṯa ext másalan ḳilfōyəl burtḳān aw ḳilfōyəl ḥaẓẓurō, w warta mett asōsay w tepsa banna... bōš šaġəlṯa ti ʕanimxallṭilla ʕemmil baʕḓa anaḥ, w mappya ṭaʕəmṯa ṭōba. (11) bōṯar ma nmišwill lanna mett ti ʕanimrakkbille ʕemmil baʕḓe aw ʕanimxallṭille ʕemmil baʕḓe ʕa rayšil argīlča, nmayṯyin ṣīxa nbaxšill rayša ḥitta yiččṣel másalan hōf faṯəḥṯa ẓʕōrča mn-elʕel m-ġappil <ar> xalīṭ </ar> l-leppil argīlča, r-rayšil argīlča l-leppil argīlča. (12) yīb ōṯ faṯəḥṯa ẓʕōr, ḥitta hwō yinḥuč ḏukkil ʕanšōṯyin anaḥ, yinḥuč tuxxōna mn-elʕel m-rayšil argīlča ʕa ḳzōzča ti b-yarkil argīlča. (13) nōḥeč hanna tuxxōna mn-elʕel, miṣṣaff b-mōya w msōleḳ [sic] (=sōleḳ) mrōžaʕ b-narbīš miffōyəl [sic] (=mnə-ffōyəl) mōya <ar> bidūn mā </ar> yīb īle ʕilōḳča narbīš tuġray p-tuxxōna ti ʕamnōḥeč m-rayšil argīlča. (14) w ḏukkil, w... w ḏukkil aḥḥaḏ batte yḓayifell rfīḳe, - ḳaʕyin másalan ṯlōṯa arpʕa ḥḥōḏ w ʕamšōṯyin sawa -, maṭwēn narbīš ḳalles w mapplēl ərfīḳe. (15) mišwēl īḏe ʕa satre mapplēl ərfīḳe. (16) rfīḳe taḳeḳle ʕl‿īḏe w šaḳell lanna narbīš mn-īḏe, w šōṯ másalan arpaʕ ḥammeš žabḏan, ḳatt mil ḥayle, w mrōžaʕ yā mapplēl ərfīḳe, yā mrožiʕlēle l-ti applēle. (17) xett maṭwēle w mrožiʕlēle, laɁinno l-mafruḓ aw iṣūləl argīlča xann, inno yaṭwenn narbīš w yapplēle, w kōn la aṭwne šaġəlṯa ču manəfʕa. (18) w mafruḓ... mafruḓ b-anna šaxṣa ti mawžut, <ar> fáraḓan </ar> ōṯ iṯər ṯlōṯa ḥḥōḏ ḥrōn ču ʕamšōṯyin argīlča, ʕamšōṯyin tuxxōna, la yžubḏess sikōrča w yšaʕʕlenna m-rayšil argīlča ti mawžut aʕle nūra, liɁanno šaġəlṯa baḥar baṣṣīra, w miʕčabrilla ču kayyīsa p-ḳaʕṯṯa. (19) w b-Ɂiḓōfča l-anna mett xett yaʕni zaləmṯa ti ʕamšōṯ argīlča ʕal-ann ḳismō xullun ti ʕattlaḥlun, ōṯ mett ušme maləḳṭa. (20) hanna ti mḥarrekən nūra bē w mʕattella. (21) iza biṣraṯ mozetla [sic] (=mazetla), ḥawīlaṯ čiṭəf másalan mayṯ baṣṣṯa ḥačča mišwēla ʕ rayša, p-ḥaṣṣl‿anna... lōx... lōḳ ḳalles <ar> xalīṭ </ar> ti šawwīlla, ti ušme mtappas. (22) w ṯēle xett, kōn iḳəʕ másalan bə-hwō ʕa sḳīfča aw ʕa ʕakkōra, ḥitta hwō la yxarrḥell nofəšṯa p-sorəʕṯa, ōṯ mett ušme ṭarbūša. (23) mišwēle hanna p-ḥaṣṣil rayša w ḥaḓnōle ṣunōyṯa, mahət ʕ ṣunōyṯa p-ḥaṣṣir rayša, ḥitta hwō la yišṭaʕ baḥar b-rayšil argīlča, ti mawžut aʕle mtappas w yxarrḥenne p-sorəʕṯa. (24) w anaḥ hōxa bə-blōta, argīlča keləmṯa nmiʕčḳat ču mawžūt m-ʕahta ḳatīmay baḥar, w ōṯ isčilōḥa ḥrēna, namrilla nofəšṯa. (25) w nofəšṯa čiḳrīban, aw <ar> ila </ar> ḥatta maʕḳul, aṣaḥḥ m-keləmṯil argīlča, inno: “lina čōz?” (26) “ana nōz waḷḷa laʕ flanō.” (27) “mō čōz čišw?” (28) “nōz nišč nofəšṯa.”
