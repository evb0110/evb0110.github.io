(1) ōṯ aḥḥaḏ, šerəkṯa ana w hū. (2) ṯōle liʕəl ōmar: “ōt ġappi nawella, battaḥ nzēḥ nzappnenna b-yabruḓ.” (3) amrille: “emmat?” (4) ōmar: “ʕṣofra.” (5) ḳominnaḥ bakkar w zlill leʕle ʕ payṯa, affḳlaḥəl lōn nawella w nifḳinnaḥ. (6) infeḳ marōyən naḥḥīṯa, ibəčlaš zōʕḳin mḳarwšin, aʕəlḳinnaḥ b-baʕḓinnaḥ. (7) čʕanntiṯ ana atar, illa bann nšuḳlenn nawella w nzill nzappnenna. (8) ḥamməllaḥla ʕl-anna baġla w rixpiṯ, w rfīḳ allex ʕimm, ušme sarkes šalhub. (9) ana ču nyaḏḏeʕ lōb nawella nġībla. (10) nafḏinnaḥ l-ellel, ōmar: “zēx zappna!” (11) zlill nzappnenn nawella, appull bā irpiʕ warḳan. (12) ṯill leʕle amrille: “wrāx bess appullaḥ irpiʕ warḳan bā.” (13) ōmar: “ē, zappnā!” (14) ana lā irṣiṯ nzappnenna, ḥetta appull ḥiməš warḳan, zappničča p-ḥiməš warḳan. (15) ṯill amrille: “hann ṯlēṯ lēx w hann ʕisər aġra līl w ṣamṣarča.” (16) hanna zalle, īle ḏeḳna rappa ḥalḳa; čūle ṭubuḳ, izban ṭubuḳ, izban ḥaṭṭōčča, iṯḳen šappa b-ʕisər w arpʕa ḳirōṭ. (17) ṯōle liʕəl ōmar: “ḳōm atar, battaḥ nislaḳ ʕa Ɂrēna!” (18) amrille: “zēx!” (19) silḳinnaḥ ʕa baġla, aʕəlḳinnaḥ b-ōḳ ḳahwe ti Ɂrēna l-šaʕṯa ṯarčʕasrə b-lēlya. (20) “wrāx ḳōm atar, battaḥ nzellaḥ ʕa blōta!” (21) “ana ču nōz, bann nōčem hōxa.” (22) ḳōmiṯ ana, ṭaššričče ellel w rixpiṯ w ṯill ʕa blōta ṯarčʕasər b-lēlya. (23) willa ōṯ hū ṯēn yōma billa ṭubuḳ w billa ḥaṭṭōčča. (24) šalləḥlille xull waʕyōṯe w ču ʕemme w lā ḳerša. (25) ṯalla emme liʕəl ḳʕalla mtaxxla aʕəl. (26) ḳōmiṯ zlill zabnille ṣurmōyṯa m-naxle žaržūra w ḥaṭṭōčča. (27) w šaḳəllaḥlēle, ḳʕinnaḥ nḓōḥkin aʕle.