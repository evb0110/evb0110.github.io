(1) hōš baḥ naḥək maʕ awwal <ar> Ɂurbāne </ar>. (2) bess yiṯḳan ʕomril ṭefla mett šeṯṯ išən, ṯōḳen batte yišwulle awwal <ar> Ɂurbāne </ar>. (3) mižčamʕin ʕaṣra, ḥammeščaʕṣar, ʕisər, xutt ti b-ōš šenna hann ṭiflō, mšattrille ḥetta yišw awwal <ar> Ɂurbāne </ar>, mšattrille laʕ ġappil rahbōṯa. (4) mḥáttitin yōma ti batte yišwull awwal <ar> Ɂurbāne </ar> bē. (5) iḳḏum mn-anna yōma m-mett ṯlōṯa yarəḥ, mačimmin mtarrbill lann ṭiflō w mayəlfillun. (6) mayəlfillun ʕa ṣlōṯa, mayəlfillun čirtīla, mayəlfillun ex yiḳrull rasōyel, mayəlfillun mett lā yišwun šaġlōṯa ču manfʕan, yaʕni xulle mett mtarrbillun ʕayattil lanna yōma hanna. (7) bess yaḳreb yōma w yiṯḳan ti battun yišwull awwal <ar> Ɂurbāne </ar> bē, nōḥčin mižčamʕin ġappir rahbōṯa erraʕ ḳommil klēsya ti mar žuryes, w ḳesma sōlḳin mzayynill əklēsya. (8) mzayynilla šriṭyōṯa w warta, w mišwin ʕl-ann maḳəʕtō ti batte yiḳʕullun hann ṭiflō ʕlayy šarəšfō ḥuwwūrin. (9) erraʕ mxassyill lann ṭiflō ṯawbō ḥuwwūrin rrīxin, w maffḳillun mtarrbillun, w yīb hōṯe yōma ṯyillun billa fṭūra, čū lōzem yafəṭrun mett. (10) baʕdēn ṣaffillun p-ṣeffa w sōlḳin ʕa klēsya ti mar lawandiyyos l-elʕel, w hinn sallīḳin xutt tarba ṣfīfin p-ṣeffa. (11) ʕōllin l-elġol ʕa klēsya w ḳaʕyillun ḳomma ʕl-ann maḳəʕtō ti šawwiyillun šaršfō ḥuwwūrin. (12) hōxa atar bə-klēsya ṯōḳen ṣlōṯa l-ʕāde, xenša l-ʕāde. (13) baʕdēn hann ṭiflō hinn ḳaryill rasōyel w mamrill <ar> fiʕl in-nadāme </ar>, mičnattmin yaʕni ʕa xṭiyōṯa ti šawwiyillun w miʕčarfin, baʕdēn mičḳattmin mičnawīlin yaʕni awwal ḳurpōna, aspill awwal ḳurpanīṯa. (14) bess yḥassel xenša, nōfḳin mnə-klēsya mražīʕin l-ġappir rahbōṯa. (15) hōxa atar mappillun kōsčil ḥalba mfaṭṭrillun w uxxl‿aḥḥaḏ xett šaḳəfṯil gato, mlabbasīṯa, ḥaẓẓūra. (16) baʕdēn zlillun, uxxul mōn zelle ʕ payṯe. (17) p-payṯa atar, ōṯ... yīb ommṯa másalan ti īlun bnō batte yišwun awwal <ar> Ɂurbāne </ar> maʕzmill ḳarribayy wəl ahlōyṯa w əṯyillun. (18) ōṯ minnayy, mišwin ḥafəlṯa ẓʕōr, ōṯ minnayy l-ʕāde. (19) baʕdēn ōṯ ommṯa mṣawwrill bnayy, hinn w ʕammičnawīlin w hinn sallīḳin ʕa klēsya, w hinn ʕammafəṭrin, yaʕni ḳass ṣuryōṯa lə-zzikra.