(1) ōṯ šunīṯa čūṯ ġappa bnō. (2) ṭalpaṯ mn-aḷō inne yšattarla w lawinn ṯinaġelča. (3) ḳōyem aḷō šamaʕla w mšattarla ṯinaġelča. (4) mišwōla b-anna payṯa, mʕammrōla ḳonna w ḳaʕyōla ṯinaġelča, ōxla w šōṯya w ḳaʕya. (5) hōš šunīṯa batta zzella ʕ barriyya ʕ šoġla, ḳōyma mṭaššrōla w zlōla. (6) hōb bisnīṯa ḳōyma šalḥōl lann waʕ-- lanna ṯawba ti rīša w ḳōyma xōnša w mažəlya w mōlya w mišwōl xušš šaġəlṯil payṯa. (7) ṯyōla emma ʕrōba miščaḥyōl lanna payṯa ixneš w naḓḓef w žalliyya w xulle mett. (8) mōmra: “aḷō yarṣ‿aʕla hōš šbōpča mō kayyīsa lēḥ, ṯyōla ukkil yōma miščaġlōḥ. (9) ukkil yōma lōzem nzill ana nʕaššeb w niščġel, w hī ṯyōla mišwlōḥ šaġəlṯaḥ.” (10) ṯēn yōma šaḳlōl zwōḏa hōš šunīṯa xett w zlōla ʕa šiḳya. (11) hī ḳōyma tuġray šōlḥa w ḳōyma xōnša w mažəlya w mišwōl xušš šaġəlṯa. (12) ṯyōla xett emma ʕrōba miščaḥyōl lanna mett xann. (13) mōmra: “ē ʕāl, hōš šaġəlṯa!” (14) yōma m-yumō zlalla čiməl hōb bisnīṯa. (15) īla xulxōlčiḏ ḏahba sōḳṭa m-reġra. (16) ex batta čišw? ṯyōla ʕ payṯa mazəʕla aʕla baḥar. ḳaʕyōla p-ḳonna. (17) mišwōla emma xōla - ču ōxla, mišwōla mōya - ču šōṯya. (18) ōmra: “činya mōla, hōṯ ṯinaġelča zaʕlōn.” (19) zlillun yumō w ṯyillun yumō, zelle ebər malka yašḳell ḥṣōne m-baḥərṯa, willa žōfel hanna ḥṣōna. (20) ḥōm, ōṯ mett ʕammalmaʕ b-ōb baḥərṯa, žōfel ḥṣōne. (21) ḳattem yiḥəm hanna ebər malka, willa ḥōm ōṯ mett b-ōb baḥərṯa. (22) mayṯ mett, maḳemle yaʕni, nōfḳa xulxōlča, ḏahba. (23) mayṯēla w ṯēle ʕ payṯa, mamell‿emme: “batti zzilliš ttawwar l-mōn hōx xulxōlča. mōrčl‿ōx xulxōlča bann nxuṭbenna.” (24) “wax yā ibri, mō yawḏʕennaḥ? balək čūb mn-ōb blōta, balək ġarība balək...” (25) mamella: “zīš! šwāy ṣunōyṯiḏ ḏahba w intar, ṯarʕa ṯarʕa w iḥmay l-mōn nōfḳa hōx xulxōlča!” (26) hōḏ šunīṯa išwaṯ ṣunōyṯiḏ ḏahba w zlalla. (27) ṯiḳnaṯ mtōḳḳa [sic] (=tōḳḳa) ʕl-ann ṯarʕō: “hōx xulxōlča lēlxon? — lā!” “hōx xulxōlča lēlxon? — laɁ!” (28) lā affaṯ wala payṯa, lōmar barnaš ymalla: “hōx xulxōlča lēḥ.” (29) ražīʕaṯ laʕ l‿ebra, amrōle: “ē lā affiṯ wala payṯa, lōmar barnaš mōmar: hōx xulxōlča lēḥ.” (30) amella: “ḳayyam ōṯ, ḳayyam ōṯ. mōrčil lōx xulxōlča mawžūt b-ōb blōta! ḳayyam ōṯ mōrčiṯ ṯinaġelča, zlīšliš liʕlayy mett?” (31) amrōle: “lā, mō bann nmallun? yī, ʕayba xett.” (32) amella: “b-žoməlṯil lōḏ‿ommṯa. lōb lā zlīšliš liʕlayy, mazʕlin. zīš liʕlayy!” (33) ḳōyma zlōla, mišwōl ṣunōyṯiḏ ḏahba b-ʕačəpṯa w ḳaʕyōla mšaʕʕlōla: “hōx xulxōlča lēlxon?” (34) mamrōla: “lā!” (35) hōṯ ṯinaġelča hī ḥmaččl‿ōx xulxōlča, arəhṭaṯ, šaḳlačča w zlalla ʕa lōḳ ḳonna, šwačča erraʕ menna w ḳʕalla. (36) “yī taxīliš, mō bann nmall‿ibər? taxīliš, mō bann nmalle?” (37) hōš šunīṯa amrōla: “bess čiḏmux nmaḳimilla mn-erraʕ menna.” (38) zlalla laʕ l‿ebra, amrōle: “iḥmič! zīš liʕlayy, zīš liʕlayy, w nizlinnaḥ [sic] (=zlinnaḥ) laʕ marōyəṯ ṯinaġelča, šaḳəllallaḥ xulxōlča.” (39) amella: “hōḏ lēla!” (40) “xaffa atar! mō lēla?” (41) amella: “lēla! zīš ayṯlīl hōṯ ṯinaġelča! ḥmāy exma batta ṭīma mō emma-- w ayṯlīl!” (42) ražīʕaṯ hōš šunīṯa laʕ lō-- mōrčiṯ ṯinaġelča, amrōla: “taxīliš, exma battiš ṭīml‿ōṯ ṯinaġelča? ibər batte hī.” (43) amrōla: “batti ṯoḳla ḏahba.” (44) ē, ṯalla amrōll‿ebra batta ṯoḳla ḏahba hōḏ. (45) ḳōyma ma-- mayṯya b-ōṣ ṣunōyṯa ḏahba w mišwa b-ōš šōhya w ḳaʕyōla b-ōš šōhya hōṯ ṯinaġelča. (46) rōfʕil [sic] (=rafʕill) lōš šōhya - ču ṯyōla, rafʕill lōš šōhya - ču ṯyōla. (47) nōḳla nōḳla ḥetta ḥasslaččil xazənṯil malka. (48) amrōla: “ē, mʕayy atar, yalla! lōfaš ōṯ ġappaynaḥ ḳiršō.” (49) amrōla: “yalla, šuḳlā!” (50) applalla w zlalla. (51) šaḳəl lōṯ ṯinaġelča w šūna ġappe bə-wḓōyṯa w sakkriṯ ṯarʕa aʕle. (52) amella: “šlūḥ ṯawbir rīša!” — ḥōrya žawəhrōṯa. “šlūḥ ṯawbir rīša!” — ḥōrya žawəhrōṯa. (53) ʕapplalle payṯa xulle žawəhrōṯa, amella: “w axerča?” (54) amrōle: “battaḥ nʕawwəḓlēx ḳiršō ti aspaččun emmay.” (55) amella: “mʕayy atar, yalla!” (56) šalḥaččil lanna ṯawba, aḳīme w šūne b-anna xoṯla, iskab ḳōlbil ḏahba. (57) amell‿emme: “lōb čʕōlla ʕṣofra, lōb čḥōmya bisnīṯa črōšša ḏahbō w čimẓaləġṭa, lōb ṯinaġelča čmačimma ṣṣammīča!” (58) hōḏ xull lanna lēlya nṭīra l-emmat yiṯḳan ʕṣofra. (59) ʕillaṯ willa ščḥaččl‿anna payṯa xulle ssawa ʕammanhar ḏahbō w hanna ḳōlbil ḏahba b-anna xoṯla. (60) ḳʕalla rōšša ḏahbō w mẓaləġṭa, w mtawwrill maščūṯa šobʕa yūm w šobʕa līlyi ču barəš mʕalleḳ nūra ġēr ġappil bē malka. (61) hōxa ebər ḏōḏe iġčar, amelle... amell‿emme: “ana xett batt ṯinaġelča ext‿ebr ḏōḏ.” (62) ḳōyma zlōla emme, amrōle: “ē xull saytōṯa ex sayṯṯil ebər ḏōḏax? mina baḥ nayṯēx ṯinaġelčiḏ ḏahba?” (63) amella: “zīš ntār bə-blōta exmil ntōraṯ čittōḏ, w iḥmay mō mamrilliš!” (64) ē, zlōla laʕ žoržēt: “appiḥī ṯinaġelča!” (65) mamrōla: “ē, ṯāš išḳul ṯarəč!” (66) zlōla laʕ l‿emmil xalel ḥažža, xett: “ṯāš išḳul eṯlaṯ, xafifann miʕlaynaḥ ḳalles!” (67) hōḏ ayṯaṯ ṯinaġelča w ṯalla. (68) amella: “bess ʕṣofra čʕōlla, lōb iḥmiš ṯinaġelča čmačimma ṣṣammīča, w lōb bisnīṯa čimrōšša [sic] (=črōšša) ḏahbō w čimẓaləġṭa!” (69) hōḏ ʕillaṯ ʕl-anna payṯa, ḥmačče xulle ssawa ḥrō, iməl ḥrō. (70) nax-- naxsl‿ōṯ ṯinaġelča, amella: “zīš šunā, nafəṭrenna w maġnēḥ aḷō.” 