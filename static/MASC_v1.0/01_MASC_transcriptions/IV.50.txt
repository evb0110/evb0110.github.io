(1) ōṯ zaləmṯa ifḳer w batte yzelle ʕ ḥarba. (2) yōməl isleḳ ʕa bōle yzelle ʕ ḥarba, emme w ōbu iṯḳen xčūrin, zalle arəhnann. (2) arəhnil ōbu w ayṯ ktīša, ḥṣōna yaʕni, w arəhnil emme ayṯnil batəlṯil ḥarba w zalle. (3) hū w allex p-tarba, ixfen, willa iḥəm xarōfča mīṯa, aḳam naxsa. (4) čaləḥlēla ġawwa willa ščiḥil‿ebra ḳayya ṭabb, w hī ʕamxallfa mīṯaṯ. (5) axell‿ebra w isḳel ōz. (6) ḏikkil ōz infaḏ ʕ... ʕa blōta, amellon ana ba-- iṯḳen hann ommṯa xullun ʕamma mḥazzrin ḥuzzaryōṯa. (7) amellon: “bann nḥazzrennxon hōḥ ḥuzzarīṯa.” (8) amrulle: “čfaḓḓāl!” (9) amellon: “arəhniččil... rixpiṯ ʕal‿eppay w xassiččil emmay, w xifniṯ axliṯ besra ti ṭabb m-leppit ti imeṯ. iščiṯ mōya lā mn-arʕa w lā mnə-šmō w ṭaʕniččil rūḥa... rūḥ b-īḏ. mannu ti yōḏaʕ yfukkell lōḥ ḥuzzarīṯa?” (10) lōmar ybaḳḳrun, amrulle: “hačči... mō hī?” (11) amellon: “besra ti ṭabb m-ti imeṯ, xarōfa ḏikkil ʕamxallfōle emme mīṯaṯ, čaləḥlilla ġawwa w axliččil xarōfa. (12) ḏikkil iṣhiṯ iščiṯ m-ḏaʕṯələ ḥṣōna, w hanna ḥṣōna nōb nšawwīlle rahna. (13) nirhīll‿eppay w nišḳīll əḥṣōna, w emmay nirhīnla nišḳīll batəlṯil ḥarba. (14) w nizel ḥ ḥarba ana niṭḥīll [sic](=niṭʕīll) rūḥ b-īḏ ʕa kaff.” (15) hōḏ hī.

