(1) orḥa, yōma m-yumō, īḥ šbōpča, batta čxallef willa ʕamtaḳḳōṯ ṯarʕa. (2) ḳōmiṯ faṯḥilla, ōmar: “taxīliš ya emmlə šḥōde nḥūč liʕlaynaḥ ḳalles!” (3) “weš mō battiš?” (4) ōmar: “činya mōl zahwe.” (5) ḳaminnaḥ niḥčinnaḥ: “weš mōš?” (6) ōmar: “taxīliš, šattrinnaḥ roḥət tōyṯa w ḳayya la ṯalla.” (7) “ē, ṭayyeb, anaḥ mō battaḥ nišw? ču nimbaḳḳrin.” (8) ōmar: “ḥáyyalla. ḳʕōš ḳūr!” (9) ḳʕill ḳūrl‿ōš šunīṯa, willa ataḳ mōyər rayša. (10) ḏukkil ataḳ mōyər rayša, amrilla: “weš ḳʕāx niḥəm!” (11) ḳōmaṯ, šulaḥla farəšṯa w aḳəʕlaḥla, willa ḥimlaḥəṭ ṭefla wažžeh. (12) amrilla: “ē, ḳʕāš ḳʕāš!” (13) ḳʕalla hōš šunīṯa, w aḷō aʕinannaḥ, xalləflaḥla w ixleḳ hanna ṭefla. (14) “appallī maṣfarča!” appalli. (15) “appallī ḥūṭa!” appalli. (16) ayṯlaḥəl lōm maṣfarča w ḳaṭəʕlaḥəl lanna psōna ṣorrṯe w ḳatərlaḥlēle. (17) w aməṣṭinnaḥ mōya w ḥammimlaḥle w ayṯlaḥəl ġullō w lə-mlaffṯa w l-waʕyōṯe w xasslaḥlēle w aḳəʕlaḥle ḳūrl‿emme l-ṯēn yōma. (18) ṯēn yōma nmayṯyin melḥa, nmišwillun m-mōya w nmaġəlyillun l-ḥitta yičkárrirun w nmaḳərṣillun. (19) nmayṯyill lanna psōna w nimḥammimille bōn ʕa ṯlōṯa yūm. (20) bōṯar ṯlōṯa yūm yīb nhayyirirr rayḥōna, mayṯyille ʕalya. (21) taḳḳille w mnaʕʕmille w msawwyille ex xoḥla, w nmayṯyin mešḥa, nḏahnill lanna psōna xulle ssawa. w nmayṯyill lanna rayḥōna w nmišwille xett ʕa ṯlōṯa yūm. (22) bōṯar ṯlōṯa yūm nimḥammimille b-mōya naḓḓīfin w nmayṯyin xoḥla nxaḥlille w nraššille bōdra w nimhantzille w nimxasslille waʕyōṯe ti naḓḓīfan w nmapplill‿emme. (23) w baʕdēn nmayṯyin tepsa, nmišwin ḳalles ʕal‿īḏaḥ w nimḥankille m-ṯemme. (24) nrafəʕlille tantūlče, w nmapplill‿emme, ṯōḳna maynḳōle m-bizzōya; ču ōxel ḥalba w lā mett.
(25) nmayṯyill lōm mlaffṯa w nmišwill lann ġullō, mett zrūḳin, mett zahər, mett ḥuwwūrin, mett mlawwnin l-ḥōṣel, čūṯ ḥuwwar ext‿imōḏ, hann ti zamōl ḳatem. (26) w yīb nayyīṯin ʕafra naʕʕem iḥəl, nimḥammṣille ʕ nūra, ḥitta čzella rṭūpča menne, w nfartille ʕl-anna ġolla, w nmišwille xann ḳalles iza ḳarreṣ willa lā, ḥitta lā nxarrḥell psōna. (27) w nlaffille ruġrōye w ḏwōṯe w alkul l-šečča yarəḥ. (28) uxxul yōma baḥ nišwlēle hanna ʕittōna. (29) bōṯar šečča yarəḥ ṯōḳna emme mmallḥōle ḳalles marḳṯil bišōla. (30) čūṯ ḥalba, ḳalles bišōl ti maṭṭeṭ, ḳalles bišōl labaniyye, ḥáyyalla marḳṯa nzōllin mn-ann bišalō, nmaṭʕmillun uxxul yōma ḳalles ḳalles. (31) ṯōḳnin lōyfin ʕa xōla, ōxlin ḥáyyalla hinn.