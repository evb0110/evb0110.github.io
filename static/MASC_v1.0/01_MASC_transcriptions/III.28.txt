(1) ʕa zamōnəl eppay — aḷō yarəḥmenne — ḥōne ʕapṭalla milōne wīle nawella miščġel aʕla. (2) ana l-emmat awʕiṯ xann, ṯēle mett šaġəlṯil boġta, zelle miščġelle eppay. (3) amrille: “eppay mō hanna šoġla mō?” (4) ōmar: “wrāx eppay, ōṯ nawella ġappil ḏōḏax ʕapṭalla ʕanizlillaḥ nmiščaġlin mett boġta ti mamellaḥ miʕlayy w nšōḳel aġra.” (5) amrille: “aylfī ḳalles xett‿ana!” (6) ē, l-uxxil miṯ ṯēḥ boġta, nzill ana w eppay m-ġayrl‿imōḏ - aḷō yarəḥmenne w yarəḥmell miṯōx — nḳaʕīl ḳūre w nimfarraġ niḥəm ex ʕammiščġel. (7) awwal b-awwal lfiččil lanna kōra. (8) amrill‿eppay: “ana bann nizbun nawella w nišwenna p-payṯ hōxa w niščġel ʕa mahəl.” (9) ōmar: “ē, mō aʕle!” (10) zlill zabniṯ xšurīṯa w našričča b-anna felka, išwiṯ eḥḏa xa-- ha-- eḥḏa xann w eḥḏa xann hōxa. (11) w baʕdēn išwiṯ eḥḏa mn-elʕel w eḥḏa mn-erraʕ b-ʕarḓa, w iṯḳen mɁaššarəl eppay ex nsawwell lōn nawella. (12) w ayṯinnaḥ maḳəḏḥa w ṯiḳninnaḥ nḳaḏḥilla ḏukkil baḥ nišwell l-hōḏ xšurīṯa sōlḳa w nōḥča ʕa hwōyəl ʕamra. (14) battax ṯarč əḏrōʕ nmišwēla, battax arpaʕ ḏrōʕ nmišwilla, battax ḏrōʕa w felke... (15) _ ʕa hwōyəl _ ōṯ yaʕni ḳiḏḥō ḳiḏḥō, w hōx xšurīṯa sōlḳa w nōḥča. (16) ṯill ayṯiččl‿ōx xšurīṯa w zabničča, w ayṯiṯ maḳəḏḥa, w ṯiḳniṯ nmišwēla ḳiḏḥō ḳiḏḥō l-ōx xšurīṯa. (17) baʕdēn zabniṯ mṣarḳa ti tōḳḳin bē – ōblə brōm – w zabniṯ sayfṯa zabniṯ kōpsa. (18) hanna kōpsa sōleḳ l-elʕel, bess bax čfurḳell ḥuṭō, čmaḥḥečəl lanna kōpsa, iḏʕič exət eh. (19) ē, hanna kōpsa čmasseḳle b-anna mēsseḳ. (20) baʕdēn ōṯ sayfṯa, nmišwēl kaff ana aʕla, w hōs sayfṯa b-īḏa, nimʕapparla b-īḏa, w yīb kaffi ʕamma lōṭex ʕal-anna ... ʕal-anna ʕamra. (21) xann ḥitta l-ṭarfil boġta, boġta ʕarḓe ḳīmčil mečra, mečra aḳal ḳalles, ḥett čitxul hōs sayfṯa. (22) nḳalebla xann ʕa sayfṯa xann, nimʕapparəl lanna ḳīsa yīb ippe ḥuṭōyəl ʕamra, nlōfef ʕa ḳīsa ḥuṭōyəl ʕamra, w nimʕapparəl lanna ḳīsa m-bēl lann ḥuṭō w nmaffeḳəl lōs sayfṯa. (23) nmaḥḥečəl kōpsa, ṯōḳen atar mō? iṯḳen hanna kōpsa bess yiḥḥuč ifraḳ ḥuṭō. (24) ḥūṭa ti ti... ti šwičče ana ilṭax w zalle. (25) aḥḥčiččil lanna kōpsa iṯḳen ḥatt xa-- orḥa ḥrīṯa, ḥetta čišwenne orḥa ḥrīṯa. (26) ē, w šaḳliččil lōṣ ṣenəʕṯa w l-ḥamdillāh iṯḳen ṯēḥ buġtō w nmišwin xuržō. (27) bess p-ṣayfōyṯa nlaḥeḳəl šoġlaḥ yaʕni. ʕaža fallōḥa ana. (28)  p-ṣay-- p-šičwōyṯa miṯ ṯēḥ boġta, nmiščġelle, ṯēḥ xorža, nmiščġelle. (29) baʕdēn infeḳ mn-ann ti nāylo – ōblə brōm —, šayrō šayrō, nžattlillen b-baʕḓinn w nlaffillen kapkubō w nmišw--  nmišwill xuržō. (30) ē, l-uxxil šičwōyṯa ṯēḥ šoġla w nmiščaġlin. bess xann.

