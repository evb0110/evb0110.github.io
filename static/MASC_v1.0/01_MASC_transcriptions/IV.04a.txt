(1) ōṯ b-zamōne malka w hanna malka īle ebra, ġōl aʕle baḥar w čūle ġayre. (2) amma hanna ebər malka, ḳall mil ʕemme ḳiršō maṣreflon əb-yōmun. (3) malka iḥšab ḥišpōna inne b-axerče, bōṯar mil mōyeṯ, yisḳaṭ m-ḥokma w ebre yaṣərfell ḳiršō ti aybin w yaṣəf p-ḥalōyṯa ʕatmōn əbnawb. (4) ḳōyem mwaṣṣēll‿eččṯe, amella: “ana niṭmer santūḳa b-ḏokkṯa flanōyṯa. (5) lā čbay-- bōṯar mamōči lā čbayyninnu ʕal‿ibriš illa bōṯar mil miḏḏōyaḳ meṯṯ [sic] (=mett) ṯarč išən zamōna, ḥitta yiḏʕell ḳiršō w əl-ʕoməlṯa ḳīmča.” (6) w əm-žoməlṯa ōṯ ġappe... wōb rappi xalpa w ḳeṭṭa w ḳaʕpra. (7) hannun ḥayyiyyin ʕemme b-anna payṯa, w ġappe aġīra. (8) hanna bōṯar ṯarč išən zamōna mōrlə wtōʕča šaḳəllə wtōʕče, ameṯ malka. (9) aṣəf ebər... ebre w emme w xalpa w ḳaʕpra w ḳeṭṭa w aġīra b-anna payṯa. (10) hanna ebər malka, ḳiršōyəl aybin aṣərfannun, lā aṣəf ʕemme mett. (11) ḏḏōyaḳ, infaḏ l-waḳča iṯḳen miščhēl aḥəšmūṯa b-borəhṯiṯ ṯarč išən zamōna. (12) eččṯe, eččil malka nšaččil santūḳa ti ṭmirlēla beʕla. (13) ḳōyem... hī w ḏmīxa bōṯar eṯlaṯ arpaʕ išən w ʕamhōtsa ex batta čiḥḥi, ḳōyma mifčakra p-santūḳa ti ṭmīrle malka. (14) ḳōyma markšōll‿ebra, amrōle: “ḳōm! ṯalla rezəḳṯa.” (15) aḳam hanna amella: “weš, mō hōr rezəḳṯa?” (16) amrōle: “ōbux, iḳḏum miy yīmuṯ iṭmar santūḳa b-ḏokkṯa flanōyṯa w amilli: lā čbayyninnu ʕal‿ibriš illa bōṯar mil miḏḏōyaḳ ṯarč išən, ḥetta yiḏəʕ ḳīmča, l-ʕoməlṯa.” (17) aḳam hanna, aḳīməl... šaḳəl ḳazəmṯe w lə-krēke w əl-muġərfīṯe w aḳa ḳʕōle bōḥeš. (18) ipḥaš ḥitta infaḏ l-anna santūḳa. (19) faṯḥil lanna santūḳa willa iščaḥ ġawwōyṯe santūḳa ḥrēna. (20) faṯḥis santūḳa ḥrēna willa ġawwōyṯe santūḳa. (21) isḳel fōṯaḥ santuḳō l-šobʕa santūḳ, santūḳəl sēbeʕ inwžat bē ḏīka. (22) ōmar: čaʕətmell lōm maṭmūrča ti ṭmirlīl eppay, nimxammen mett kenza rabb.” (23) ḳōyem maḳeml‿anna... maffeḳl‿anna ḏīka w mamell aġīre: “šḳōl hanna ḏīka w nḥōč ʕa šūḳa! zappnē w ayṯā ṭīme w ṯōx!” (24) ṭaʕell lanna ḏīka aġīra w nōfeḳ bē. (25) zelle ʕ šūḳa, ḳʕōle zōʕeḳ: “ḏīka z-zuppōna, ḏīka z-zuppōna!” (26) willa ṯōle aḥḥaḏ saḥḥar makkar mlaʕʕab, amelle: “čimzappell lanna ḏīka?” (27) amelle: “lakōn maxrōmča l-mō ana ʕanzōʕeḳ aʕle?” (28) amelle: “ššōḳel ṭīme ḥiməš ḏahəb?” (29) amelle: “čōṯ čiḓḥuk ʕlaynaḥ? zēx ḥmōx šaġəlṯa iščġel bā!” (30) ḳōye mamelle: “ššōḳel emʕa? ššōḳel ṯarč emʕa?” (31) infeḳ ʕemme hanna aġīra, amelle: “ayṯā!” (32) ḳōyem maffeḳ ṯarč emʕa ḏahəb w mapplēl lanna mōrəḏ ḏīka. (33) mišwēl ḳiršō b-ʕoppe, amelle: “ḏīka w zabničče mennax. šḳōl, nuxsē w nučfē w šuḳəllīl ʕal-anna forna ti mḳabalčinnaḥ ellel. (34) ṣilnē w ayṯnē ʕa ppōfča w ana ninṭīrlax hōxa, ayṯillīl!” (35) šaḳell naxesəl-- šaḳell lanna ḏīka hanna aġīra, naxesle w načefle w mhantezle w šaḳelle l-anna forna. (36) ṣalēle w mišwēle ʕa ppōfča, w hū naffeḳ m-ṯarʕil forna mō ōmar b-ʕaḳle? (37) ōxel hanna... hōz zaləmṯa willa ʕomre baʕʕīḏa lā yīxul, nīḳu nnuġpenne w nzill bē napplēl mʕallmōn. (38) ḳōye mġayyarət tarbe w zelle m-ġayriž žehṯa w zelle marheṭ šaḳəllēl mʕallmōne. (39) amell mʕallmōne: “hann ṯarč emʕa ḏahəb ṭīməḏ ḏīka w naġpiččiḏ ḏīka w ayṯillillax.” (40) amelle: “ʕafye aʕlax!” (41) ḳōyem atar ḳaʕēle xell besra hū w aġīra... hū w aġīra w mlaḳḳaḥəl ġirmō l-xalpa w əl-ḳeṭṭa w əl-ḳaʕpra ti aybin ġappe. (42) hah?, willa infeḳ xōčma b-leppil ġerma ʕemmil ḳeṭṭa. (43) ṯyōla ʕa satril l-Ɂebər malka, muniṭṭa [sic] (=maniṭṭa), w mapplōle xōčma. (44) šūl lanna xōčma, masḥe mn-eḏma w m-ṣaʕṯa w ʕammišṭaʕ bē w mapṣuṭ bē, willa lā oḥəm [sic] (=iḥəm) illa zaləmṯa awḳef ḳomme. (45) ṭūle uppe ʕaṣra mičər mn-ann rrixō rappō, amelle: “mō hačči?” (46) amelle: “ana xōtmil lanna... lanna xōčma, aġīrl‿anna xōčma. ti čimɁamarəl bē nmišwēle.” (47) amelle: “wax yṭawwlell ʕomrax aḷō! ē ḥalōyṯaḥ ačəʕbaṯ p-fart xaṭərṯa. (48) ayṯēḥ mett ḳalles mōla xanni, nič-- niḥmell ḥalinnaḥ bē ničfaḓfaḓ bē!” (49) ḳōyem lā oḥəm [sic] (=iḥəm) w‿atər illa xašīṯəl mōla ṯiḳnaṯ ḳomme - ḏahbō. (50) ḏukkil iṯḳen xann ʕemme inəpṣaṭ ebər malka. (51) mō ōmar? “yumō ṯōlun, lōzem ana ninfuḳ l-elbar nšummell hwō.” (52) ḳōyem, ġappe sūsča, mišw aʕla xoržil mōla w raxebla, w ṭaʕəl ḥōle w nōfeḳ.