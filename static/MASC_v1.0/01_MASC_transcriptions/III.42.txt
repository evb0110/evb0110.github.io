(1) bōṯar ṯarč šupp m-ʕanṣarča maḥkem ʕēḏa ti <ar> xamīs iž-žasad </ar>. (2) hanna ʕēḏa waḳčlə mšīḥa applēl [sic] (=apnəl) žasta l-čilmizōye [sic] (=čilmiḏōye). (3) atar b-anna ʕēḏa maspill [sic] (=aspill) ṭiflō ẓʕūrin [sic] (=ẓuʕrō), nōḥčin ʕa mar žuryes. (4) mxassyill bisinō ṯawbō rrīxin ḥuwwūrin ʕa ḳattayy, w bisənyōṯa xett ṯawbō mišwillun žnaḥō ex milaxō. (5) baʕdēn ṭōʕnin uxxl‿eḥḏa exət ṣaḥna xann w uppe warta, yīb hanna warta fačfičille šaḳfōṯa naʕʕīman. (6) w aḥḥaḏ ṭōʕen ṣlība, w mett ṭōʕnin ṣūrča l-marč marya, ayba ʕa ḳmōša, mʕallḳilla xett ex ṣlība w ṭōʕnin. (7) sōlḳin baʕdēn ʕa mar lawandiyyos. (8) b-mar lawandiyyos ṣlōṯa l-ʕāde. (9) bess yḥasslun mnə-ṣlōṯa nōfḳin. (10) nōfḳin mnə-klēsya w ṣōffin ḳommlə klēsya mett ʕa yummen, mett ʕa ʕisren, l-ḥetta yinfuḳ ḳašīša. (11) bess yinfuḳ ḳašīša l-ḳommiṯ ṯarəʕlə klēsya, ōṯ xayəmṯa, ṭaʕnilla arpaʕ zalman w uppa ṣūrča lə-mšīḥa mn-elġol. (12) ṭaʕnill lōṣ ṣūrča, w mawḳef ḳašīša erraʕ menna, w yīb iṭʕen b-īḏe šʕōʕa ti klēsya w mallxin, w mallxin hann ṭiflō ḳomma. (13) ōṯ baʕḓ payṯyōṯa yīb šawwiyyin saməṯṯa, ṭawəlṯa w šawwiyyin aʕla sužžōtča ʕal‿arʕa, w šawwiyyin warta w šamʕa w ṣuryōṯa, w mišwin šaʕnīna ʕa nūra, ḥetta yinfuḳ rīḥṯa ḥalya. (14) mawḳef ḳašīša hōxa, sōžet b-arʕa, w ḳaʕyallen ḥarəmyōṯa w bisənyōṯa mrattlan ḳalles roḥla. (15) bess yḥasslan m-čirtīla, mawḳef ḳašīša w mṣall ḳalles. (16) uxmil mṣall ḳalles mawḳfin hann bisənyōṯa w rōššin aʕle warta, xann eṯlaṯ xaṭran. (17) bess yḥassel, xett marōyəl payṯa mett rōššin kalōnya, ʕoṭra, mett rōššin ruzya, mett rōššin warta, w mallxin. (18) mōṭyin l-ḏokkṯa ḥrīṯa, xett xann. (19) hinn w naḥḥīčin xann ḥetta yimṭun ʕa bisčanō. (20) bess yimṭun ʕa bisčanō xett zlillun ʕa mar žuryes. (21) mōrḳin iḳḏum ʕa xutt ti šawwiyyin samtōṯa, mṣallyin, baʕdēn ʕōllin ʕa mar žuryes. (22) mṣallyin xett ḳalles b-mar žuryes w nōfḳin. (23) bess ynufḳun m-mar žuryes mačimmin allīxin xann l-ḥetta yimṭun laʕ mar ilyas. (24) b-mār ilyas ʕōllin l-elġol ʕa klēsya, mṣallyin xett ḳalles, w nōfḳin m-mar ilyas m-bēn naḥḥiyōṯa mn-ellel. (25) xutt ti šaww saməṯṯa ḳomme mawḳfin w mṣallyin bā, ḥetta yražīʕun orḥa ḥrīṯa ʕ mar lawandiyyos. (26) bess yražīʕun ʕa mar lawandiyyos mṣallyin xett ḳalles ẓʕōr w nōfḳin. (27) uxxul mōn zelle ʕ payṯe. (28) w b-anna ʕēḏa ōṯ ommṯa, manəḏrin yallxun ḥifyan. (29) mintaritt tawərṯa xulla ssawa w hinn allīxin ḥifyan.