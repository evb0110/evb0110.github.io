(1) bann naḥkēx soləfṯa ḥrīṯa —  yā ōblə brōm – maʕ zaləmṯa ušme žuryes šayyība, ōbəl mūše. (2) hanna b-ʕaṣre wōb iḳw baḥar, iḳw ḳall mil battax. (3) aḷō appīlle ḳotərṯa w nišṭūṯa w <ar> min žamīʕo </ar>, <ar> ila an </ar> iṯḳen ṭōrḳin maṯla bē: “ē mō flanō iṯḳen ex žuryes šayyība p-ḳūṯa?” (4) ešna m-Ɂišnō zelle hanna ḥōṣeḏ p-ḥawran. (5) b-Ɂaxerčlə ḥṣōḏa mapplēle mʕallmōne aġra w mappēle arpʕa mutt ṭlubḥō. (6) ṭaʕellon m-ḥawran la-ḥitta infaḏ ʕa blōte maʕlūla f-fart ḥaməlṯa eḥḏa. (7) naffaḏ l-payṯa, amell‿ebre: “ḳō, yā ibri, yā mūše, ayṯā hanna robʕ muttəṭ ṭlubḥō mn-elbar!” (8) infeḳ ebre ḥetta yayṯell lanna robʕil muttəl ḥiṭṭō, ščiḥne felkil ʕetla, ḳʕōle ḳaleble ḳlōba. (9) amelle: “wrāx eppay, ṭaʕničče ʕ fart xaffṯa m-ḥawran l-ōxa, lā ačəʕbiṯ bē. hačči lā baḳḳrič čṭuʕnenne w čišwenne b-misti payṯa?” (10) amelle: “ē, iḳḳer baḥar, yā eppay.” (11) w orḥa m-Ɂurḥō wōb ʕammiščġel xett b-ḏemseḳ, p-ḥaṣlō ti bē malaṣ. (12) hannun mašhūrin, b-marōyəl ḏemseḳ, xullun ġappayn xšūra w ġišrō w <ar> mā yušbeh zālek </ar>. (13) ōṯ aḥḥaḏ žammōla, ʕemme ġamla mn-anna ti iḳw, w ḥammel aʕle ġešra, w ayyīṯle m-ġūṭṯa w ōṯ ʕa maẓẓ əl-Ɂaṣab, ʕa ḥaṣlō ti bē malaṣ. (14) atar ʕōṯṯa b-ḏemseḳ ʕṣufrō rōššin mōya w mnaḓḓfin. (15) allex hōz zaləmṯa w ʕamzōʕeḳ: “baʕʕḏōn tarba!” w “lā baraš [sic] (=barnaš) yawḳef ḳummi!” w “lā bariš yṯēle m-ḳommil ġamla!” (16) w ršīšin mōya, aḳa zaḥlaḳ ġamle. (17) ḏukkiz zaḥlaḳ ġamle, isḳaṭ w ġešra p-ḥaṣṣe ōz yrawwḥell ġamla. (18) ižčmaʕ hōḏ ommṯa, ṯōle žuryes šayyība m-žoməlṯa. (19) amelle: “ē, ṭawwēl bōlax yā‿xi. mō iṯḳen b-ōt tunya? ē, ana nṭaʕell lanna ġešra.” (20) amelle mōrəl ġamla: “kōn ṭṭaʕell lanna ġešra, ana nimsamaḥlax b-Ɂaġre w b-ġamla ti ṭʕīlle.” (21) amelle: “fōk hann ḥablō maʕl-a-- maʕl-anna ġešra!” (22) fakkl‿ann ḥablō, ižčmaʕ uppe emʕa zalman. (23) amellon: “ḓawwlullī ṭarfil xeš-- l-ġešra bess m-mayla aḥḥaḏ!” (24) aḳa ižčmaʕ ešbaʕ ṯ-- ešb-- šobʕa ṯmōnya ġabrūn, rafʕuṭṭ ṭarfil ġešra, ḓawwunne m-mayla minnayn. (25) ṯōle žuryes šayyība, aṭwniẓ ẓunnarōyṯe w šūna ʕ xaffṯe. (26) arnḥil xaffṯe erraʕ mn-anna ġešra w izʕaḳ: “yā mar žuryes!”, w aḳam b-ġešra. (27) ṭaʕnil ġešra m-ḏikkis saḳḳeṭ bē ġamla l-misti ḥaṣlō ti bē malaṣ, ōṯ ḳīmčiṯ ṯarč‿emʕa mičər masōfča. (28) ellel ṣalpil ġešra w sannte ʕemml‿ann ġišrō. (29) hōxa mōn ti inəpṣaṭ akṯar mett? inəpṣaṭ menne marōyəl ḥaṣlō, bē malaṣ. (30) mōrəl ġamla ṭaššril ġamle w zalle. (31) amellon: “yā axi, zuʕḳōn ʕal-ōz zaləmṯa! ana lā batt aġril ġešra w lā batti ġamla tīḏe, yṯēle yšuḳlell ġamle w yzelle.” (32) hōṯe azʕel, ṭaʕnəl ḥōle w zalle. (33) aḳam laḥḳull l žammōla, ayṯunne. (34) amelle: “ṯāx, wrāx yā ḥūn! ana ču nōxel m-mōləl ġayər. hanna ġamlax w hanna aġril ġamlax, w aḷōh yīb ʕemmax! ana xann aḷō appīl.” (35) w m-žoməlṯil l šaġlōṯa ti ṯōḳnan b-zamōnəl safar barlek, īle ebər ḥōna, wōb iṭleb l-ʕaskarōyṯa p-ḥarba rappa. (36) marreḳ b-ḏemseḳ, ḥmačče tawrōyṯa ti žanderma, arheṭ batte ykuʕmunne. (37) išmaṭ ʕa maẓẓ əl-Ɂaṣab, laḥḳunne. (38) ḏikkṯil laḥḳunne hannun, iʕber l-ġappil mōn? l-ġappil ḏōḏe, batte yiṭmur. (39) amelle: “mōx wrāx yā ḏōḏ čšammeṭ?” (40) amelle: tawrōyṯa ti žanderma lḥiḳōl. hōš kamšill šaḳlill ʕ ʕaskarōyṯa.” (41) aḳam laḳṭil ebər ḥōne mn-arʕa w šalfe, ayṯne p-ḥaṣṣil ʕakkarō. (42) ʕillaṯ tawrōyṯa roḥle, lā ḥmu-- lā ščḥunne. (43) “wāx ē, zaləmṯa iʕber, hōš iʕber ʕa wḓōyṯa l-ġappax ḥ-ḥōṣla l-ġappax. hanik ōb?” (44) amellon: “ē, lā iḥmiṯ mett. ha, hanna ḥōṣla, tawwrōn!” (45) ḳʕōlun mtawwrin mʕaynyin mpaləpšin, ē čūb zaləmṯa p-ḥōṣla. (46) ḏōḏe laḳṭe w šalfe ʕ ʕakkōra. (47) hōṯe m-ʕakkōra ṭaʕnil ḥōle w išmaṭ ʕa ġayril ʕakkarō ḥetta infaḏ š-šōrʕa w išmaṭ w zalle. (48) w əm-žoməlṯil salfōṯa ti maḥkyillun xett maʕ žuryes šayyība p-ḳūṯe w əb-ʕazme, waybin b-napka. (49) wōb ḳaḓa ti maʕlūla b-napka, w žmīʕin ommṯa baḥar baḥar. (50) ōṯ aḥḥaḏ mṣaraʕžay mn-ann blatō ti ġarbōyan inḥeč ʕammišw mṣaraʕča hū w aḥḥaḏ ḥrēna. (51) aḳam ti iḳw ẓixəllə rfīḳe. (52) ḏikkiẓ ẓixne, irbaṯ nefše baḥar. (53) ḳʕōle zōʕeḳ: <ar> “sāḥli, ṭaṭami, durzi, waṯani, kiza, žabali!” </ar> (54) mōn šiməʕne m-ti ḳaʕyin w mawžūtin? šiməʕne žuryes šayyība. (55) amelle: “nmasmaḥlax čīmar xulle mett, bess lā čīmar: <ar> žabali! </ar>” (56) “amelle: <ar> “žabali” w “sāḥli” w min žamīʕo </ar>. (57) aḳam inḥeč leʕle žuryes šayyība. (58) amelle: “ē, farrāʕ w xassā waʕyōṯa ti mṣaraʕča w ṯāx liʕəl!” (59) amelle: “ana ču nimṣōraʕ w lā nimbaḳḳar nṣōraʕ w lā ġapp waʕyōṯa. ana uxxmin nōb.” (60) xassīẓ ẓunnarōyṯe w ṭawwīlla xann ex šaḳabōna w zwōḏe roḥəl ḥaṣṣe. (61) maṯḥil īḏe žuryes šayyība l-anna... l-anna <ar> baṭal </ar> ti ʕamṣōraʕ, w hōṯe applēle īḏe. (62) kamše xann b-Ɂīḏe, iḥzaḳ, aḳa ʕaṣərlēle ḏwōṯe. (63) faṯṯaḥ hann ḥammeš uṣpʕan ḳʕōlen nōbʕan eḏma. (64) aḳam... aḳam rkaʕle w sallimlēle sayfa w čorsa, w infeḳ m-ḥaləpṯa ti mṣaraʕča w išmaṭ, w ōbəl mūše šaḳlir rebḥa aʕle. (65) w yōməl ixčer ōbəl mūše, ḳʕōle atar, īle berča ḳʕalla maxtmōle. amell... amell berče... (66) ṯalla ʕaḳərba ḳarṭačče bə-ḳḏōle. hanik ḳarṭačče ʕaḳərba? bə-ḳḏōle. (67) amell berče: “ṯāš wreš birči, ḥmilī hōḥ ḥlaslūsča mō ti ʕamḳarṭōl bə-ḳḏōl!” (68) ṯalla ščḥačča ʕaḳərba. ʕaḳərba w orba samma lā intar bē bnawb əbnawb. (69) ōmar: “mxammella ḥlaslūsča xann ḳattil xann, ḳarr rayšil mḥaṭṭa.” (70) atar hanna žuryes šayyība wōb m-ġabərnō ti mawhūbin əb-maʕlūla p-ḳotərṯa w əm-maržalča. (71) w īle salfōṯa baḥar, yaʕni ču niḥfīẓəl xullen ḥitta naḥəklēx yaʕni p-čamōmen. (72) atar ešna minnayn ōmar inḥeč iščġel b-ḏemseḳ. (73) miščġel mḥawweš xoḓərṯa, xuppez, ḳurreṣ, w zelle mzappen. (74) hanik ṯēle ḏōmex ōbəl mūše? ṯēle ḏōmex p-forna, w hanna forna wōb mōre ušme sarkes ʕapṭaḷḷa. (75) hōš nmaḥkēx soləfṯa meʕle, miš-- mišṭaʕ p-sawfa [sic] (=sayfa) w čorsa. (76) eh, lēlyil ʕēḏ rayšl‿ešna hann ḳuryōy ti b-bab čōma w b-ḳaṣṣāʕ ōfyin ġappl‿ann marōyəl forna. (77) w uxxl‿aḥḥaḏ ōf ṣunōyṯil kuppō, mišw iṯər ḳurəṣ w ḳannīnčil ḥamra yā ṯarč ḳannīnyan ḥamra, mḳattmillen l-mōrəl forna ʕiḏōyṯa. (78) iṯḳen mayṯyin w mišwin b-ann ḳanninyōṯa, w ōṯ minnayn... ġappe ʕoləpṯit taffa ti mōxel bā ḳamḥa ḥitta yīluš, xett faḓya, tōlḳin bā ḥamra ḥitta imlaṯ. (79) hōḏ šōḳla masḥil motta, hōḏ ʕoləpṯil taffa šōḳla masḥil motta. (80) imlaṯ ḥamra l-elʕel, lə-mluṯṯa w ḳurṣō baḥar ōṯ, w ižčmaʕ uppe ʕaṣra ḥammeščaʕṣar šapp ʕemmil ōbəl mūše, w mōrəl forna. (81) aḳam ōbəl mūše amell lann šappō: “ṯōn niḳsum! ana ḥiṣṣṯi hōʕ ʕoləpṯa ti taffa, w hačxun hann ḳanninyōṯa lēlxon w hann ḳurṣōyəl kuppō f-felka.” (82) xašīṯa xann. amrulle: “uxmič čbōʕ yā ōbəl mūše.” (83) ōbəl mūše ōxel ḳurṣil kuppō w laḳeṭəl lōʕ ʕoləpṯit taffa w kōraʕ. (84) karaʕle ṯarč eṯlaṯ kurʕan m-ti battax hinn, xann la-ḥitta šiṯna xulla ssawa. (85) ḏikkṯil ḥasslaṯ w isbeʕ, intar kayfa b-rayše, aḳa batte yirḳuḏ. (86) amellon: “yā bnōy, zaḳḳfōn! ōbəl mūše batte yirḳuḏ.” (87) aḳa ḳʕōle rōḳeḏ, aḳam xafsil-- hapṭil ḳoppṯa, w hinn ḳaʕyin p-šičwōyṯa p-ḥaṣṣil ḳoppṯa. (88) m-Ɂoḳre w ḳūṯe ḏikkil ḳʕōle rōḳeḏ, iṯḳen xifō mxaffsin erraʕ m-ruġrōye, hapṭil ḳoppṯa. (89) aḳam sarkes ʕapṭaḷḷa amelle: “yā šbīn, muxrōmča l-Ɂaḷō lōfaš čirḳuḏ! ḳʕāx w billa či-- liɁann ḥarplīčəl ḳoppṯa.” (90) hanna žuryes šayyība m-zalmōṯa ti žabābra ti maʕlūla. (91) xann aḷō appīlle marḥūma, w mazəkrin iṭʕan šlīflə xyarōṯa m-ḏemseḳ lə-blōta f-fart ṭaʕənṯa eḥḏa. (92) šlīfa rabb, batte ḥamš-- ḥammeš zalman eʕṣar zalman ču ṭaʕnalle ʕaṣra mičər. (93) ṭaʕne ʕ xaffṯe m-ḏemseḳ lə-blōta. (94) hōḏ soləfṯa maʕ žuryes šayyība.