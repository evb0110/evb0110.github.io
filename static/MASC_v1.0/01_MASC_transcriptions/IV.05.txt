(1) ōṯ b-zamōne ġabrōna, miščġel p-samkōṯa b-baḥra. iġən baḥar. (2) čɁahhal, lā ṯōle bnō waḳčil awōnun ḥetta iṯḳen ʕomre šičč‿išən, aḷō arəzḳe ebra. (3) hanna ebra ttallal aʕle. mō batte yišw? iṯḳen ʕomre ḥammeš šeṯṯ išən, zelle mayṯēle mʕalmōna maylefle p-payṯa. (4) xann arpaʕ ḥammeš išən ayṯēle awwal aḥḥaḏ w ṯēn w ṯēleṯ w rēbeʕ. (5) uxxl‿aḥḥaḏ maylefle loġṯa. (6) ḥassel m-ʕelma hanna, iṯḳen ʕomərl‿ōbu ṯmēn, ṯmēn w ḥammeš išən. (7) ṯmēn w ḥammeš išən batte yašref ʕ mawṯa, ḳōye mayṯēle mwaṣṣēle. (8) mamelle... mappēle ṯlōṯa mufčḥi, “hann ṯlōṯa mufčḥi!” amelle: “iṯər čfaṯaḥlun w ti ṯēleṯ lā.” (9) zalle hanna. w ʕaṭ-- (10) ameṯ ōbu, čbaḳḳ hū w emme. (11) mō batte yišw? zalle faṯḥil l-Ɂawwal mofčḥa, iščaḥ bē santūḳa mʕapp ḳiršō. (12) iṯḳen hanna, mō batta čišw emme? zlōla zaʕḳōle iṯər ḥḥōḏ yuspunne yfarrġunne p-šuḳō, ytawwrunne p-šarʕō, p-ḳahwōṯa, hanik mil īṯ. (13) mappōlun b-ann ḳiršō w zlillun. (14) mintōrin ʕa sínama, ʕa ḳahwe ʕa tyātro ʕa... ʕ ʕašši, iṯḳen masəkrin, maxəmrin, aylfunne ʕa baba ḥasnūṯa, l-ebra. (15) uxxul yōma šōḥeṭ b-ann ḳiršō w zlillun. (16) xann ḥassel awwal santūḳa, faṯḥiṯ ṯēn. (17) apt ənḳōla p-ṯēn, xann xann l-ḥetta ḥassel. (18) ōmar: “ti čūb nebʕa ḥōsel.” baʕdēn ṯōle batte yfuṯḥeṯṯ ṯēleṯ. (19) yōma m-yumō čūṯ ʕemme ḳiršō. (20) zalle hū w rfiḳōye, iʕber ʕ ʕašši yaḳərṭun. (21) ḳʕōle hanna, čūṯ ʕemme ḳiršō, fekre ytufʕun rfiḳōye, lā itfaʕ. (22) ṭaʕnull ḥalinn rfiḳōye w zallun; čbaḳḳ hū. (23) mannu ḥimne? ʕašši. amelle: “mōx čiḳəʕ?” (24) amelle: “nnaššīl žiztōn p-payṯa.” (25) amelle: “ḳōm, ḳō zellax! aḷō ysamiḥennax!” (26) ṭaʕəl ḥōle w zalle hanna, tuġray faṯḥis santūḳiṯ ṯēleṯ, ṯarʕa ti ṯē-- mofčḥa ti ṯēleṯ. (27) bess mḥakyōle emme, mamella: “čūṯ xawōṣa!” (28) amrōle: “ana namrōx mō. uppe ʕoṯṯa ti wōb miščġel bā ōbux, ti msayyet bā samkōṯa, laɁinne ḥetta ču bax čfuṯḥenne. (29) šaġəlṯa čeʕba w baḥra w mōya w rṭūpča, laɁinno čimtallal, ḥmā mett šaġəlṯa ġayra!” (30) amella: “čū nōb aḥsan mn-eppay ana.” (31) ḳōye maffeḳl‿ōʕ ʕoṯṯa, maffeḳla w ṯēle mḳaṭṭebla. (32) w ṭaʕəl ḥōle w zelle ʕ baḥra, zelle msayyet samkōṯa. (33) uxxul yōma mayṯ ḳalles. (34) mzappell lann samkōṯa w mayṯ xōla lēle w l-emme. (35) čbaḳḳ hū w emme, haṯinn ṭaššrunne ti waybin maḳibille [sic]. (36) zalle hanna yōma m-yumō, miḥəl lōš šabəkṯa b-anna baḥra, šōḥeṭ - ḳḳīra, ḳḳīra. (37) šaḥṭa, affḳa l-elbar willa affeḳ farxa xann rabb, iḥəl manẓre, mō... aḥla m-xann lōfaš. (38) ḳʕōle mičɁammal bē, ṭaʕne w ayṯne l-ġappl‿emme, amella: “farrāġ ʕl-anna farxis samkōṯa yā emmay, lā iḥmiṯ xwōṯe!” (39) ḥmačče amrōle: “ḥaḳīḳča inne čūṯ xwōṯe, lā iḥmiṯ xwōṯe. hanna čyōḏaʕ l-mōn maṣlaḥ?” (40) amella: “l-mōn?” (41) amrōle: “čusəplēl malka, čahətlēle hū. balki manʕem aʕlax mett šaġəlṯa mett... balək manʕem aʕlax mett.” (42) amella: “ē, ana nbōheč nusəplēle.” (43) amrōle: “ex čbōheč? lā, lā čiphač!” (44) ḳōye ṭaʕell lanna farxis samkōṯa f-farša xann w sīpča mišwēl lanna farša w zalle l-ḳomml‿anna ḳaṣra w iṯḳen zōʕeḳ: <ar> “s-samak, s-samak s-samak!” </ar> (45) ṯēle yiʕbar - bahheč. (46) hah, amra ti aḷō batte yḳattrenne illa malka w eččṯe naḥḥīčin, naḥḥīčin. (47) ščḥann naḥḥīčin ʕ taržōṯa, faṯaḥəl lanna farxis samkōṯa, mkaššefle mn-ann warḳōṯa w mišwēle. (48) nōḥeč malka, mʕayn b-anna farxis samkōṯa — aʕžbe. amelle: “l-zuppōna?” (49) amelle: “ē!” (50) amelle: “exma ṭīme?” (51) amelle: “<ar> l-xayyer </ar> čūṯ aʕle fṣīlča, ti ixyer čūṯ aʕle fṣīlča.” (52) hōxa inəpṣaṭ malka menne, amelle: “ana nayyīṯle lēx htīṯa hanna, yā malka, <ar> wa-lāken </ar> ḥmiččax čnaḥḥeč ʕa taržōṯa!” (53) laffe b-warḳōṯa w amelle: “čfaḓḓāl! anik čbōʕ nišwlēx?” (54) amelle: “laɁ!” šaḳelle menne, l-farxa w mallex eʕṣar fušḥan mn-ellel. (55) waḳčil hanna amelle: “<ar> l-xayyer... </ar>” mōṯaḥ l-ʕoppe, mappēle šakk b-ʕisər w ḥamša ḏahəb. (56) hanna ḥmačče eččṯe, appēle ʕisər w ḥamša ḏahəb - ġōl. (57) allxaṯ exma fušḥan hī w be-- w beʕla, amrōle: “mō appīčle?” (58) amella: “appille ʕisər w ḥamša ḏahəb.” (59) amrōle: “bess xann l-mō čappēle xull‿anna?” (60) amella: “čūṯ ġayre, xann appille.” (61) amrōle: “ču ṯōḳen, bax čražiʕenne!” (62) “wuš, ex nražiʕenne? ana malka w applille, nzill nražiʕenne?” (63) amrōle: “isčfel, ḥurr. hačč bax čražiʕenne, ana namrōx ex čražiʕenne.” (64) amella: “amār!” (65) amrōle: “zēx šaʕʕle: hanna farxa ḏa-- ḏakar illa unṯa? kōn mamellax ḏakar mallē: ana maḓirəl. w kōn ʕammamellax unṯa xett mallē: maḓir [sic] (=maḓirəl). b-anna sappa čimražaʕle.” (66) amella: “ē”, ṭaʕəl ḥōle w rōžaʕ l-ġappl‿anna sammōka. (67) amelle: “batt nšaʕʕlennax suɁōla.” (68) amelle: “čfaḓḓāl!” (69) amelle: “hanna farxa ḏakar illa unṯa?” (70) amelle: “yṭawwlell ʕomrax, yā malkiz zamōna, hanna xrunṯa, lā ḏakar wala unṯa.” (71) mō batte yžawibenne? ʕowwet maffeḳ ʕisər w ḥamša ḥrōn w mapplēle. (72) ṭaʕell ḥōle w zelle laʕl‿eččṯe, amella: “ču črōṣya b-ʕisər w ḥamša, hann ḥiməš iṯḳen maxramča l-xōṭriš.” (73) zlalla hōḏ ʕ payṯa ṯiḳnaṯ marḳya: “šattār roḥle! šwā muʕžazyōṯa! šwā kiza!” (74) kiṯər mil anḳaṯ [sic] (=aniḳḳaṯ) šattar roḥle. (75) zalle leʕle, isleḳ, iṯḳen maḥēle čwunni [sic] (=čmunni) w ḳʕōle ʕ korsa. (76) zalle malka, ayṯ ḥammeš bīʕ w šwann ʕ ṭawəlṯa p-ṣaḥna. (77) ē, amelle: “bax čḳusmell lann ḥammeš bīʕ aʕəl w aʕlax w əʕ maləkṯa w lā čiḳsum beʕṯa!” (78) amelle: “ē, hayyīna yā malkiz zamōna.” (79) amelle: “mō?” (80) amelle: “eṯlaṯ l-malkṯa w eḥḏa līl w eḥḏa lēx.” (81) “uf ext?” (82) amelle: “ē, hačč ʕemmax ṯarč, w affillax eḥḏa — eṯlaṯ, w hī čūṯ ʕemma mett, applaḥla eṯlaṯ - maẓbuṭ?” (83) amelle: “ē, waḷḷa maẓbuṭ! hann ḥiməš ḏahəb ḥrōn!” (84) mapplēle. ḳōye afaš mwattaʕle w nōḥeč b-taržōṯa w hū mišwēle xann m-ḳomma r-roḥla ʕamnōḥeč, b-ifəx. (85) ʕamnōḥeč m-ḳomma r-roḥla, isḳaṭ ḏahba minnayy ʕal‿arʕa, ʕ taržōṯa. (86) ḳōyem... ḳōyem mlaḳḳeṭ-- laḳeṭle w našeḳle w mišwēle ʕ rayše. (87) mʕayna [sic] (=mʕaynya) eččṯil malka mamrōle: “ʕaynēle! isḳaṭ ḏahba ḥetta lā yimruḳ aḥḥaḏ ifḳer. iṯḳen čappīlle emʕa w ḥiməš ḏahəb, ḥetta lā yimruḳ aḥḥaḏ ifḳer yuspenne.” (88) amelle: “slāḳ! slāḳ!” isleḳ leʕle. (89) amelle: “ṭayyeb, appillax emʕa w ḥiməš ḏahəb w isḳaṭ ḏahba minnayy ḥetta yimruḳ mett aḥḥaḏ ifḳer yšuḳlenne.” (90) amelle: “yṭawwlell ʕomrax aḷō, yā malkiz zamōna, ana čūb zawʕi ʕ ḏahbō, zawʕi ʕ ṣūrčax ti mawžūt ʕa ʕoməlṯa, barnaš yimruḳ yitʕus aʕle p-ṣurmōyṯe. (91) ana našḳičča w šwičča ʕ rayš. (92) ʕowwet ṭabṭeble w appēle emʕa... ḥiməš ḥrōn, iṯḳen emʕa w ḥiməš ḏahəb. (93) amelle: “bōṯar exma yūm ṯōx liʕəl!” (94) mōġeb exma yūm w ṯēle leʕle. (95) ġappe wzīra, mḳallaʕle w maḳʕēle ġappe. ḥasslinnaḥ. 