(1) m-mettlə ṯlēṯ išən waybin maʕzmin hōxa bə-blōta, šappō w bisənyōṯa w ḥarīma maʕzmin ʕa ġrōsa. (2) hōġ ġrōrča ṯōḳna ṯarč ṭbōḳyan. (3) eḥḏa xēfa mn-erraʕ, rʕō ūle ex ḥalḳūma, leppa, w hanna leppa tōxel b-anna ḥalḳūma. (4) ḥalḳūma mlaḳḳḥin menne nšīfa, w īla ḳīsa ġrōrča, w hanna ḳīsa ṯlēṯ ṣānṭi ṭūle. (5) ḳaʕyillun, mišwin maʕžna ḳurayy, w maḳīmin b-īḏun nšīfa w mlaḳḳḥin b-ōḏ ġrōrča, w hō ġrōrča ʕamġōrsa, ḥetta čiġrus motta, iṯər mutti, ṯlōṯa mutti, ti hinnun. (6) maḳimill lanna nšīfa w mawḳfin maʕ ġrōsa, ṯyillun atar ġayrayy, xett šappō, ḳaʕyillun ʕal-ō ġrōrča, ġōrsin w mʕannyin w masəkrin w minbaṣṭin. (7) maḳimill ḳyōmča b-anna payṯa w mbaššlin. (8) maffḳin mn-anna nšīfa ti ġarsunne w mbaššlin yaxni. (9) mfaləflill nšīfa w mbaššlin yaxni ti ḳulḳās ḳūre, w mišwin aḥəšmūṯa l-šappō w l-ġarusō ti aybin. (10) ḳaʕyillun mʕannyin w minbaṣṭin w masəkrin. (11) bōṯar mil mḥasslin mn-anna nšīfa, mayṯyin iṯər ʕurpōl w maḥōlča. (12) maḥōlča maffḳōl nšīfa m-ḳamḥa, ḳamḥa maṣəf erraʕ m-maḥōlča w nšīfa mn-elʕel. (13) baʕdēn mayṯyill ʕurpalō, sarḏill lanna nšīfa, maffḳinn naʕʕīma l-ḥōle w xešna l-ḥōle. (14) naʕʕīma nimšammyille nšīfəl kuppō, nmaḳimille w nmišwin menne kuppō w nayya, w nmišwin ḳaʕḳūʕa mn-ann kuppō, w nmaḥəšmin anaḥ w ġarusō. (15) nšīfa ti ixšen nimšammyille mfalfal, nimbaššlin menne mžáddara w dafīn b-besra. (16) baʕdēn niṯyillaḥ atar l-mō? lə-ġrōsəḏ ḏura, xett ġōrsin ʕa mō? ʕa ġrōrča ḏura. (17) ġrōrča mišwilla kūkṯa nšīfa ġrōse šekla w ḏura ġrōsa šekla. (18) mišwilla kūkṯa lə-ġrōrča, rafʕill xifō maʕ baʕḓinn, ḥetta la čiḥḥuč ḏura naʕʕīma. (19) ġōrsin ḏura, mayṯyin masərta iḳḏum mn-alkul. (20) ġarsill lōḏ ḏura, maḳimill ḳušbarča menna, maṣəfya ḏura naʕʕīmča w xešənṯa erraʕ m-masərta. (21) mayṯyin maḥōlča, farṭill lōḏ ḏura, maḳimill ḳamḥa menna. (22) maṣəfya ḏura iṯər šikəl: naʕʕīma w xešna. (23) maḳiminn naʕʕīmča, mbaššlilla bə-ṭlubḥō w p-ḳawarma, besra ifrem. (24) mbaššlilla w ōxlin menna - ṭōba! (25) yīb ōṯ hōš mett ṣaḥna xann, nīxul w nġarrbenna w nḏawəḳlēx, čiḥəm exma ṭabb! (26) baʕdēn ḏura ti xešna nimnassfilla w nimnaḓḓfilla w nimnakkbilla w nimbaššlilla labaniyye. (27) labaniyye nmišwin ʕemme yā šúšbarak, yā kuppō, yā mawzōṯa. (28) nkōn nšawwiyill lann šaġlōṯa ʕemma, zōʕḳin: “ḥḏučča!”, w nkōn mbaššla billa mawzōṯa w billa šúšbarak w billa kuppō, mōmrin: “yī baššīlin labaniyye armalča!”, yaʕən čuppa mett hōḏ. (29) ōxlin w minbaṣṭin, ē, p-ḥalba ṭabʕan, labaniyye p-ḥalba, ušma labaniyye, mišwilla ḥalba mrawwab. (30) mrawwbill ḥalba w mišwlilla ḥalba mrawwab - baḥar ṭōba! (31) xett bižūz haččxun [sic] (= hačč) hōxa čḏayyīḳla bə-blōtaḥ, činya kōn čḏayyīḳla willa ču čḏayyīḳla, w baḥar ṭōba. (32) hōḏ ti ḳeṣṣṯiḏ ḏura w lə-nšīfa, ḥasslinnaḥ menna. (33) nmayṯyill ʕurpalō w nfarṭillun, uxxul mett l-ḥōle, aḥkinnaḥ miʕlayy. maẓbūṭ? 

