(1) b-zamōne ōṯ malka w əwzīra tarwīšin w allīxin, willa imreḳ ʕa fallōḥa. (2) fallōḥa ʕamrōḏi. ukkmin nōfeḏ r-rayšir rattṯa, mʕanni payṯil ʕatāba, ukkmiz zelle b-rattṯa, mʕanni payṯil ʕatāba. (3) mō ōmar malka w wzīra? “hanna činya mō ḳaḓīṯe, yimken mapṣuṭ p-payṯe ḥitta ʕamʕannēl lanna ʕunnū. ḳō baḥ naḓifenne p-payṯa, w niḥəm mō šaġəlṯe.” (4) ḳōymin mamrill lanna... lanna fallōḥa: “čmaḳbel ḓayfō?” (5) amellon: “ʕaža? mō hačxun?” (6) amrulle: “anaḥ tarwišō.” (7) amellon: “<ar> yā mīt ahla w sahla </ar>” (8) ṭaʕniš-- fakklə bhimōṯe w ṭaʕəl ḥōle w zalle hū w hinnun ʕa payṯa. (9) infaḏ ʕa payṯa willa eččṯe wayba hayyirōle mōya mōṣṭin. (10) ḳōmaṯ šulalle maʕəžna w aḳʕačče w ḳʕalla maššilōle ruġrōye w maššilōle ḏwōṯe, w hayərlalle waʕyōṯe w ġayyralle w hantzačče, willa šawwiyya xett aḥəšmūṯa. (11) ḳōmaṯ šwalle aḥəšmūṯa <ar> ṭawīle ʕarīḓa </ar> lēle w əl-malka w wzīra ʕa keləmṯil: “<ar> yā mīt ahla w sahla </ar>!” (12) ḳʕōle mičwašwaš malka w wzīra: “m-ṭaybe hanna ukkmin nōfeḏ r-rayšir rattṯa mʕanni payṯil ʕatāba, maʕnōyṯa inne mapṣuṭ p-payṯe.” (13) ḳōymin mwattʕille ṯēni yōma w ṭaʕnill ḥalayhun w zlillun ʕa mamlakṯa. (14) bōṯar exma yūm ḳōymin mšattrin roḥle yṯēle liʕlayhun, ṭaʕəl ḥōle w zelle. (15) amrulle: “baḥ nḥallfell eččṯax ʕal-ann eṯlaṯ ičči ti ġappi.” (16) amelle: “<ar> yā malek iz-zamān, </ar> mō hanna ḥakya ti ʕačmaḥkēle? ana iččṯi fallōḥča, lā ḳōrya w lā xōṯpa, berčil fallaḥō. ču čmaḳtrin čiḥḥun hačxun w hī, w lā ana nmaḳtar niḥḥ, ana w iččawōṯxun, liɁanno ana nɁummay ičča-- iččawōṯxun layyīfan.” (17) amrulle: “yā sīt, anaḥ xann battaynaḥ, w xann aḥkinnaḥ w xann batte yiṯḳan.” (18) amellon: “waḷḷa ʕa raɁyxun.” (19) ḳōyem zelle mayṯēl eččṯe w mapplēlon, w mapplille hann eṯlaṯ ičč ti aybin ġappil l-malka. (20) šaḳellon w zelle. (21) hū w ōzi ʕ tarba, ōz ʕ payṯe, infaḏ l-nahra. (22) nahra ġammeḳ, ču ḥaylayhen ḥarīma ymurḳan. (23) batte yarəxpennen eḥḏa roḥəl eḥḏa w yawplennen ʕ šaṭṭa ṯ-ṯēn ḳočra. (24) ḳōye marxebəl awwal eḥḏa, hū w ōz bā, infaḏ l-felkin nahra, ḳōyem mamella: “hašši mō šaġəlṯiš, mō īš faṣlō barrītin, ḥitta malka akərhiš w applīl hašš?” (25) amrōle: “yā sīt, ana nnōġpa.” (26) amella: “šaġəlṯiš basiṭōy.” (27) ḳōye mḳaṭṭaʕla š-šaṭṭa, ṯēle šaḳellə ḥrīṯa. (28) infaḏ lə-ḥrīṯa, ame-- ḏukkil infaḏ l-felkin nahra amella: “hašši mō šaġəlṯiš?” (29) amrōle: “yā sīt, ana nrōḥma.” (30) amella: “šaġəlṯa basiṭōy, xette īš čitbīra.” (31) mḳaṭṭaʕla l-ṯēn ḳočra, mrōžaʕ šaḳell ti ṯēleṯ. (32) hū w ō[z] inf-- ē... ḏukkil infaḏ l-felkil nahra, ḳōye mšaʕʕella t-ti ṯēleṯ: “hašši mō šaġəlṯiš, mō ġappiš faṣ-- yaʕni mō ʕimmiš faṣlō barrītin, ḥetta akrīhliš malka?” (33) amrōle: “yā sīt, ana nnōḳla ḥakya, nmafəsta. nmayṯya... nšōmʕa mn-ōxa nmawpla l-ōxa, nšōmʕa mn-ellel nmawpla lə-ḥrīṯa, nmafəsta b-baynṯiš šaʕba.” (34) amella: “hašši čūš čitbīra.” ḳōyem ḳalebla, mišwēla b-misti hanna nahra, šaḳella nahra. (35) ṭaʕəl ḥōle w zelle, šaḳell loṯinn [sic] (=laṯinn) ṯarč w zelle bōn ʕ payṯa. (36) infaḏ ʕ payṯa amella – l-ti ḥramōy — amella: “ʕaynay, besse xulle mette w lā čaffinn niḥminniš! ti battiš hū, nuġpu! in nʕapper ana mn-anna ṯarʕa, čimharrba mn-anna ṯarʕa, nʕapper mn-anna ṯarʕa, čimharrba mn-anna ṯarʕa, bess lā čaffinn niḥminniš w ti battiš hū šūnu!” (37) amrōle: “ʕayattl‿aḷō w ʕayattax <ar> tōbe </ar>, lōfaš nnōġpa w lā nmišwa mett.” (38) ṯōle laʕ ḥrīṯa, ti rōḥma, amella: “ʕaynay, xulle mette w lā čaffinn niḥminniš! ti battiš hū, šūnu! ana nʕōbar mn-anna ṯarʕa harrīb zbūniš mn-anna ṯarʕa, nʕōbar mn-anna harrbū mn-anna! bess lā čaffinn niḥminniš.” (39) amrōle: “tōbe ʕayattil aḷō w ʕayattax, lōfaš nmišwa mett ábatan ábatan” (40) čōbaṯ ḥrīṯa. (41) ḳʕōle, “ex mā wayb-- mō wayba mišwōx eččṯax?” (42) amella: “iččṯi ana m-maṭwṯi ʕrōba yīb amṣiṭōl mōya, maššilōr ruġrōy, w yīb hayyirōl aḥəšmūṯa w hayyirlōl waʕyōṯ, ḳōyma mġayyrōli w nḳaʕīl ana w hī, menna payṯil ʕatāba w minn payṯil ʕatāba, w xann nībin nmaḓḓiyill ḥayōṯaḥ b-baṣṭa w bə-hnō.” (43) amrōle: “w anaḥ la naffennax čīb aḥsan m-yōməč čōb hačč w eččṯax hōṯa.” (44) iṯḳen ḳasmall lanna [sic] šoġəl lanna payṯa ʕa baʕḓinn baʕḓa. (45) eḥḏa maməṣṭa mōya ʕrōba w eḥḏa yīb ʕammišwōle aḥəšmūṯa w mhayərlōle waʕyōṯe. (46) iṯḳen masraḥ ʕa barriyya, iṯḳen ʕala ṭūl ʕamʕann. (47) wōbi m-felkər rattṯa... ukkil min nōfeḏ l-awwalčil rattṯa mʕanni w ukkil min nōfeḏ l-axerčil rattṯa mʕanni. (48) iṯḳen ʕala ṭūl šawwīl īḏe ḥ ḥanke w īḏa ʕa kabōsča w ʕamʕann xull lanna imōma. (49) ḳōyem ṯēn ešna malka w wzīra mittarwšin w nōfḳin. (50) ōmar: “baḥ nzellaḥ niḥəm hanna ti šapplaḥlēle [sic] (= applaḥlēle) ḥarīma, niḥəm ex ḥayy hū w hinnun.” (51) imreḳ iḳḏum mn-alkul ʕal‿arʕa ti ʕamrōḏ bā, willa ščaḥyunne ʕala ṭūl šawwīl‿īḏe ḥ ḥanke w mʕann. (52) ōmar: “wrāx hanna mō šawwi xann? ex tapprannen? mbayyen mapṣuṭ akṯar mn-awwalča.” (53) ṯōlun leʕle, amrulle: “čmaḳbel ḓayfō, yā fallōḥa?” (54) amellon: “nmaḳbel! <ar> yā mīt ahla w sahla </ar> bōnxun. čfaḓḓlōn, nzellaḥ ʕa payṯa.” (55) fakeklə bhimōṯa w zelle ʕ payṯa, willa miščaḥəl ḥarīma eḥḏa amṣiṭōl mōya w eḥḏa yīb šawwiyōl aḥəšmūṯa, w eḥḏa... w ayyiṯall waʕyōṯa w hayyirallun. (56) tuġray m-maṭwṯe mišlalle ruġrōye w šulalle hōḏ aḥəšmūṯa w ġayərlalle waʕyōṯe w ḳayyīman bē aḷḷa aḷḷa w <ar> yā mīt ahla w sahla </ar> w ʕam-- ḥayyīsan akṯar mn-ōṯa. (57) ḳōymin mičẓahīrin ʕa baʕḓinn, amrulle: “anaḥ malka, w anaḥ wzīra, w anaḥ... w ana beʕəl lann ṯarč ḥurman ti ayban ġappax. mō išwič? anik ḥormṯa hōṯa ti ṯēleṯ?” (59) amelle: “yā sīt, ana w nōṯ ʕ tarba, ḳōmiṯ mann nmarrḳennen maʕ nahra. (59) arəxpiččil awwal eḥḏa, amrilla: mō hašš šaġəlṯiš? (60) amrōl: ana niḥramōy. (61) amrilla: šaġəlṯiš basiṭōy, mittappra. (62) nʕōbar mn-anna ṯarʕa čimha-- čimha-- čimharrbōl naġəpṯiš mn-anna ṯarʕa, nʕōbar mn-anna, čimharrbōla m-ṯēn ḳočra, bess lā čaffinn niḥminniš. in ḥmiččiš, miʕnōyṯa nḳaṭilliš. (63) ḳōyma čōyba w mbaṭṭlō-- či-- mbaṭṭla čišw... činġub. (64) ṯill laḥ ḥrīṯa, amrilla: mō šaġəlṯiš hašš? (65) amrōli ana, ana w narxībla ʕ nahra w nmarreḳ: mō... mō šaġəlṯiš? amrōl: ana nrōḥma. (66) amrilla xette: nʕōbar mn-anna ṯarʕa čimharrbōl zbūniš mn-anna ṯarʕa, nʕōbar mn-anna čimharrbōle mn-anna. bess lā čaffinn. niḥminniš. (67) ṯinnaḥ l-ti ṯēleṯ, ana w nmarrīḳla šaʕʕličča. (68) amrōli: ana nnōḳla ḥakya, nmafəsta. (69) ščaḥyičča inne šaġəlṯa čitbīra iṣʕeb baḥar, ḳōmiṯ laḳḳḥičča b-nahra w čnīḥiṯ menna bil-marra. (70) w ṯōlen ačab hannen ḥarīma w əḳʕōlen w hah exmič čḥammīllen ḥayyīsan akṯar mn-awwalča. (71) ʕaža lā nīb nmapṣuṭ w ʕanimʕanni akṯar mn-awwalča?” (72) ḳōyem malka amelle: “waḷḷa, bayyen aʕlax raɁyax yaʕni maẓbuṭ, w əššōṭar w čkayyes, kayyes čīb wzīra ġappi.” (73) ḳōye mišwēle wzīra ġappe w ḳaʕyillun b-lizzīṯa w bə-nʕīma, w yawərxell ʕomrit ti šammīʕin.