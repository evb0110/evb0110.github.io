(1) xaṭərṯa žčamʕinnaḥ arpʕa ḥamša ḥōḏ p-tikkōna w ḳʕōlun ʕammōxlin mōz. (2) waḳčil axal mōz w ḥassel, žammʕull ḳilfō infeḳ xašīṯa. (3) ōmar: “mō baḥ nišw bōn?” (4) amərlaḥlun: “ṯallxōn nʕappenn p-ḳorʕa w nšattrenn htīṯa l-ġappil ḥaẓẓūra, bima inno čɁahhel ḥačč hōš.” (5) šulaḥlun b-anna ḳorʕa w raččəblaḥlun w lazzəḳlaḥle kayyes w xaṯpinnaḥ aʕle. (6) w zalle aḥḥaḏ minnayy, ṭaʕəl lanna ḳorʕa roḥəl ḥaṣṣe w awḳef ḳommit tikkōnča ti ḥaẓẓūra w mišwēl lanna ḳorʕa p-ḥaṣṣil <ar> barrād </ar> ti ḳazōz. (7) bōṯar ḳalles nōfeḳ ḥaẓẓūra l-elbar, willa ḥamēl lanna ḳorʕa — ōb ʕal-anna <ar> barrād </ar>. (8) ḳarēle willa ḥamēl ešme ixṯeb aʕle. (9) ōmar: “waḷḷāhi yimken ḥimyōnaḥ sčafḳītlaḥ p-ḳass ḳaṭōyef ʕa ʕēḏ barbōra.” (10) maḳeməl lanna ḳorʕa mišwēle elġol. (11) bōṯar šaʕṯa ṯēle ḥōne, mamelle: “assēḳ assēḳ hanna ḳorʕa ʕ payṯa!” (12) waḷḷa ḥōne ṭaʕəl lanna ḳorʕa w zalle. (13) lā inṭar yimṭ l-payṯa, batte yiḥəm mō uppe, batte yīxul. (14) čalaḥəl lanna ḳorʕa willa ḥamēle ḳilfōyəl mōz. (15) mrōžaʕ l-ġappil ḥaẓẓūra mamelle: “hōḏ ḳaṭōyef ti ḥimyōnax, əšḳōl!” (16) ḥaẓẓūra kamešəl lanna ḳorʕa, šalefle w ḳaʕēle msabseb ʕlaynaḥ, ʕa ti šwunne.

