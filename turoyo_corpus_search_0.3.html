<head>

<style>
.header {
    background-color: lightgray;
    border: none;
    color: black;
    padding: 17px 25px;
    text-align: center;
    font-size: 36px;
    width: 1000px;
}
</style>

</head>


<meta charset="utf-8">
<h2 class="header"> 
  Ṭuroyo National Corpus Search
</h2>



<p> 
  <br>
  <font color='blue' style="font-size:16pt">
    Type the search pattern, then click Search or press Enter: <br>
           
  </font>
</p> 
 
 &nbsp;
   
  <button onclick="keyb('a')" style="font-size:10pt;height:27px;width:22px">a</button>
  <button onclick="keyb('b')" style="font-size:10pt;height:27px;width:22px">b</button>
  <button onclick="keyb('c')" style="font-size:10pt;height:27px;width:22px">c</button>
  <button onclick="keyb('d')" style="font-size:10pt;height:27px;width:22px">d</button>
  <button onclick="keyb('e')" style="font-size:10pt;height:27px;width:22px">e</button>
  <button onclick="keyb('f')" style="font-size:10pt;height:27px;width:22px">f</button>
  <button onclick="keyb('g')" style="font-size:10pt;height:27px;width:22px">g</button>
  <button onclick="keyb('h')" style="font-size:10pt;height:27px;width:22px">h</button>
  <button onclick="keyb('i')" style="font-size:10pt;height:27px;width:22px">i</button>
  <button onclick="keyb('j')" style="font-size:10pt;height:27px;width:22px">j</button>
  <button onclick="keyb('k')" style="font-size:10pt;height:27px;width:22px">k</button>
  <button onclick="keyb('l')" style="font-size:10pt;height:27px;width:22px">l</button>
  <button onclick="keyb('m')" style="font-size:10pt;height:27px;width:22px">m</button>
  <button onclick="keyb('n')" style="font-size:10pt;height:27px;width:22px">n</button>
  <button onclick="keyb('o')" style="font-size:10pt;height:27px;width:22px">o</button>
  <button onclick="keyb('p')" style="font-size:10pt;height:27px;width:22px">p</button>
  <button onclick="keyb('q')" style="font-size:10pt;height:27px;width:22px">q</button>
  <button onclick="keyb('r')" style="font-size:10pt;height:27px;width:22px">r</button>
  <button onclick="keyb('s')" style="font-size:10pt;height:27px;width:22px">s</button>
  <button onclick="keyb('t')" style="font-size:10pt;height:27px;width:22px">t</button>
  <button onclick="keyb('u')" style="font-size:10pt;height:27px;width:22px">u</button>
  <button onclick="keyb('v')" style="font-size:10pt;height:27px;width:22px">v</button>
  <button onclick="keyb('w')" style="font-size:10pt;height:27px;width:22px">w</button>
  <button onclick="keyb('x')" style="font-size:10pt;height:27px;width:22px">x</button>
  <button onclick="keyb('y')" style="font-size:10pt;height:27px;width:22px">y</button>
  <button onclick="keyb('z')" style="font-size:10pt;height:27px;width:22px">z</button>
  &nbsp;
  <button onclick="keyb('space')" style="color:#008000;font-size:10pt;height:27px;width:53px">Space</button>
  <button onclick="keyb('del')" style="color:#008000;font-size:10pt;height:27px;width:40px">Del</button>
  <button onclick="keyb('⌫')" style="color:#008000;font-size:10pt;height:27px;width:35px">⌫</button>
 
  <div style="line-height:40%;">
    <br>
  </div>&nbsp;
  

  <button onclick="keyb('*')" style="color:#cc0066;font-size:16pt;height:40px;width:40px">*</button>
  <button onclick="keyb('+')" style="color:#cc0066;font-size:16pt;height:40px;width:40px">+</button>
  <button onclick="keyb('?')" style="color:#cc0066;font-size:16pt;height:40px;width:40px">?</button>
  <button onclick="keyb('\\S')" style="color:#cc0066;font-size:16pt;height:40px;width:40px">\S</button>
  &nbsp;
  <button onclick="keyb('ʕ')" style="font-size:16pt;height:40px;width:40px">ʕ</button>
  <button onclick="keyb('ʔ')" style="font-size:16pt;height:40px;width:40px">ʔ</button>
  <button onclick="keyb('č')" style="font-size:16pt;height:40px;width:40px">č</button>
  <button onclick="keyb('ḏ')" style="font-size:16pt;height:40px;width:40px">ḏ</button>
  <button onclick="keyb('ḏ̣')" style="font-size:16pt;height:40px;width:40px">ḏ̣</button>
  <button onclick="keyb('ə')" style="font-size:16pt;height:40px;width:40px">ə</button>
  <button onclick="keyb('ġ')" style="font-size:16pt;height:40px;width:40px">ġ</button>
  <button onclick="keyb('ǧ')" style="font-size:16pt;height:40px;width:40px">ǧ</button>
  <button onclick="keyb('ḥ')" style="font-size:16pt;height:40px;width:40px">ḥ</button>
  <button onclick="keyb('ṣ')" style="font-size:16pt;height:40px;width:40px">ṣ</button>
  <button onclick="keyb('š')" style="font-size:16pt;height:40px;width:40px">š</button>
  <button onclick="keyb('ṭ')" style="font-size:16pt;height:40px;width:40px">ṭ</button>
  <button onclick="keyb('ṯ')" style="font-size:16pt;height:40px;width:40px">ṯ</button>
  <button onclick="keyb('ž')" style="font-size:16pt;height:40px;width:40px">ž</button>
  
  <br><br> &nbsp; &nbsp; &nbsp; &nbsp; &nbsp;    
  
<b>Case-insensitive:</b> <input type="checkbox" id="insens"  onclick="caseInsensitive()" checked>
  <br> &nbsp; &nbsp;    

  <input type="search" id="myInput" style="font-size:20pt;height:35pt" value=""/>
  <button id="myBtn" 
    style="font-size:20pt;height:35pt" 
     onclick="search()">
       Search
  </button>


&nbsp; &nbsp;
<a href="regex_help.html">Regular expressions help</a>


   <br>
 
  
<p> &nbsp; </p>

<p id="output"><p>

   
  


<script>
const keyboard = true;
const outputMax = 1500;

const blue = ["<font color='blue'>","</font>"];
const purple = ["<font color='purple'>","</font>"];
const redbold = ["<b><font color='red'>","</font></b>"];
const numColor = ["<b><font color='#b30000'>","</font></b>"];

if (!keyboard){
  document.getElementById("keyboard").innerHTML = "";
}

let insens = "i"; 

let corpus = corpInit();
let files = [];
let corpfiles = corpus.split("======\n");

for (let i = 1; i < corpfiles.length; i++) {
   let lines = corpfiles[i].split("\n");
   let title = lines.shift();
   files.push({title, lines});
}

let input = document.getElementById("myInput");
input.focus();
input.addEventListener("keyup", 
  function(event) {
    event.preventDefault();
    if (event.keyCode === 13) {
        document.getElementById("myBtn").click();
    }
  }
);

function search(){
  let reg = input.value;
  input.focus();
  if (reg.length == 0){
    document.getElementById("output").innerHTML = '';
    return;
  }
  main(reg);
}

function main(reg){
  let output = [];
  let outputCounter = 0;

  let myReg = new RegExp( reg, 'g'+insens );
   
 outer:
  for (let file of files) {
    for (let line of file.lines) {
      if (myReg.test(line)) { 
      outputCounter++;
      if (outputCounter > outputMax) {
        output = [];
        message = "Output too large" + 
          ", please change the search pattern";
        output.push(redbold.join(message));
        outputCounter = 0;
        break outer;
      }
	output.push(purple.join(file.title));
	output.push(line.replace(myReg, redbold.join("$&")));
	output.push("");
      }
    }
  }

  if (outputCounter > 0) {
    let numMessage = 
       `Number of lines in output: ${outputCounter}`; 
    numMessage = numColor.join(numMessage);
    output.unshift(numMessage + "<br>");
  }


  document.getElementById("output").innerHTML = 
    output.join("<br>");
}

function keyb(a){
  idx = input.selectionStart;
  idy = input.selectionEnd;
  let x = input.value;
  if (a == "⌫"){
    if ((idx > 0) && (idx == idy)) {
      idx--;
    }
    a = "";
  }
  if (a == "del"){
    if ((idx < x.length) && (idx == idy)) {
      idy++;
    }
    a = "";
  }
  if (a == "space"){
    a = " ";
  }
  input.value = 
    x.slice(0, idx) + a + x.slice(idy, x.length); 
  input.focus();
  input.selectionStart = idx + a.length;
  input.selectionEnd = idx + a.length;
}

function caseInsensitive(){
  insens = "";
  let checkBox = document.getElementById("insens");
  if (checkBox.checked){ insens = "i" }
  search();
}


function corpInit() {
  let corp = ` 
======
JInterviews: 01. QM_Mḏ Qasho-Malke.txt
                      Beṯ-Nahrin Dasto, Əno Maġrafto: 2
                                  Əno Mərli
                            ʕAmmo Išoʕ Qašo-Malke
                                  Madʕarle

Maʕəlṯo

0001. U kṯowano d kətyo b iḏayxu, frəsla l Beṯ-Froso Nsibin,  səyomo  d  Ǧan  Beṯ-Ṣawoʕe. Hano kowe i ḥaləqto dat tarte maḥ  ḥaləqyoṯo  d  “Beṯ-Nahrin  Dasto, Uno Maġrafto“. 
0002. Bi qamayto, bu froso du kṯowano, u Ǧan amṭele u "soz" diḏe l dukṯe w ḥatta mazədle aʕle. Aydarbo? D umarno ḥa b ḥa: bi qamayto  marwaḥle i ḥəyərto ʕal u ṭuro, xaṣaṭan ʕal Məḏyaḏ.
0003. Da tre maʕmaqle hən maš šəwole d dəqwo bənne bu kṯowayḏe u qamoyo “Əno Mərli, Xori  Brahim  Haǧǧo  Madʕarle“.
0004. Da tloṯ mawḏaʕlelan ʕal šaxṣiye, d hawila dawro rabo, baḥ ḥaye  du  ʕamayḏan bann əšne ḥaroye: ʕAmmo Išoʕ d be Qašo Malke.
0005. Ġer man nuqṭe, d kətne kayise, ʕal Məḏyaḏ w ʕal u Ṭuro lu  maḏʕo,  kḥuzeno  ḥa maš šəyole ulṣoye (muhim), d kmənṭər ǧawab aʕle mas sowe  d  kətne  xəd  u ʕAmmo Išoʕ i qaḏiye du "Sayfo" yo. 
0006. Bale xəd kḥuzena bu kṯowano, u  medano  lə fayəš hawxa sahəl. Mu sabab — xəd u Ǧan ste d kḏokər — bi Maʕəlṯo du  kṯowo qamoyo w komər: “... aš šaxṣat  d  ʕayiši  aq  qaḏiyat  du  waxtawo...  aw  d kəḏʕənne ma ḥkeyat d šamiʕi, man noše d ʕayiši aq  qaḏiyat  bi  šaxṣiyaṯṯe, qayṣ d koṯe knəqṣi m baynoṯayna...“. 
0007. ʕAl hawxa əno ste  kḥuzeno  u  šəwolano šəwolo əmṯonoyo w ġalabe muhim w klozəm d nəfqinale moro. W  d  maltmina  u mede d kətyo mbarbzo harke w tamo.
0008. Šuġlo mu šəklano, yaʕni bu šəkəl da tre kṯowe  d  frəsla  l  Nsibin, b fəlḥono yaquro yo w kəbʕele šaġole d qədri ʕəwdi  mnaḏmo  w  b  ṣabər.  
0009. Ḥawro Ǧan mnaḏmo həwle ruḥe lu fəlḥonano.  Kətle  ḥiyərto  rwəḥto  w  kəmḥawəl  d ubelan ṣərto ʕal  nəqṭoṯe  mšakle.  Baynoṯayye  maktab  zabnoye  (tarixiye), knušyoye w marduṯonoye.
0010. Bi badaye, kubaʕ  d  kuleno  ʕal  mədone  d  kətne  mʕalqe bi  šaxṣiye  du maḥkəyono d mnaqele lu Ǧan. U maqṣad  diḏi,  latyo  mahwo  d  zəbdo  ʕal  u kṯowo. Kubaʕno b karyuṯo d midaqno l nuqṭe mene.  
0011. Am  mədone  d  kmaḥke  u ʕAmmo Išoʕ — ṭabʕan ʕal aš šəwole d mšayele u  Ǧan  —  kiban  fəlġinalle  l nuqṭe dilonoye (xaṣ), mʕalqe bi šaxṣiye du maḥkəyono, w mədone  gawonoye.  
0012. Ad dilonoye kubaʕ d maṣərnən b karyo b ḥḏoḏe, mu sabab aḥ  ḥaye  du  maḥkəyono mbarbze ne bu mede, d kito harke. Bəṯr gədubeno əšmo d ṣərto ʕal  u  Sayfo.
0013. Ġer man nuqṭani, kito ġalabe mədone gawonoye, akit  hən  mənayye  šaməʕinalle (xaṣaṭan aḥna an noše d hawina b Məḏyaḏ), ṭabiʕi d kətwolle  rəġgo,  hawəlle fərṣa d yəlfi m noše ġalabe. 
0014. Mawxa, an noše d latne m Məḏyaḏ,  u  mede  d kmitaḥke harke balki ḥaṯo gədoṯe aʕlayye. Ṭabiʕi ste laǧan aǧ ǧilat d  gədoṯe w xaṣaṭan hani d qayimi b Awruppa ak kṯowani du  Ǧan  gədhowən  ġalabe muhim.

Mu Maḥkəyono

0015. U ʕAmmo Išoʕ hawi 25 b oḏər bi šato dan  1913  b  Məḏyaḏ.  Ṭaqriban  šato  w falge meqəm mu Sayfo. I iqarṯo (ʕayle) d be Ǧərǧo (d be Qašo  Malke)  rabṯowa.
0016. B Məḏyaḏ hawəlle asiruṯo (ʕalaqa) ʕam ġalabe  iqaryoṯo.  I  naqqa  d  ṭiq  u Sayfo b Məḏyaḏ, u babo qadər d maxləṣ huwwe  w  i  ḥoṯo  mə  Məḏyaḏ.  
0017. I  emo kməqṭolo. Aṭ ṭaye d məskənne, mbelənne lə Mzizaḥ. U ǧəddo  (Ǧərǧo  d be  Qašo Malke) šqəlile maṭ ṭaye huwwe w i ḥoṯo, b šawʕo  w  tleṯi  (37)  maǧidiye  w zənǧər d semo. 
0018. Xəd ġer iqaryoṯo  hənne  ste  mahzamwolən  l  ʕIwardo.  Bəṯr kfayši zabno b Anḥəl. U ǧəddo bəṯr mu Sayfo kməqṭəl ʕal iḏe d Šex Xalaf.
0019. U babo du ʕAmmo Išoʕ, kmaḥwe aʕle d kətwe ḥa ǧaṣur. Bu čaġ  du  Sayfo  hənne heš b Anḥəl, ʕam kmo ḥawrone məḏyoye koṯən b gnowo lab  botaṯṯe  b  Məḏyaḏ.
0020. Aṯən mədde hən mu mede d tlewolle bab bote. Ḥzalle b ʕaynayye  i  ʕaskar  w aṭ ṭaye d msəkke w d yatiwi bi aġlabiye dab bote b Məḏyaḏ.
0021. I naqqa qamayto d kmaydi  u  babo  du  ʕAmmo  Išoʕ  li  ʕaskariye  kmahzəm.
0022. Maʕwədiwonne bu səyomo dad darbone b Šexane. Bəṯr mə d daʕiri  mə  Anḥəl,  u babo kfotəḥ ḥḏo mad dukkane qamoye - bəṯr  mu  Sayfo  -  w  mzabanwo  biyya šuqo.
0023. Kumarno u ʕAmmo Išoʕ hawile šanṣ kayiso, qrele  b  madrašyoṯe  mšakle.  Tamo yaləf lišone w ftiḥ lašane əmkanat bu məstaqbəl. 
0024. Bu zabnawo ġalabe noše,  lə qadiri d mšayʕi an naʕimaṯṯe lam madrašyoṯo. U sabab ste,  an  noše  kulle, lbike wən bu ḥəyṣolo du fako yawmonoyo. 
0025. Huwwe qrele bi madrašto das  səryoye, dak katolik w dap proṭəstan. Harke yaləf ʕarabi, tərki  w  lišone  nəxroye xu ingilizi  w  əšmo  faransawi.  
0026. Lan  noše  du  waxtano  hano  asas  ġalabe kayiso we. Bu zabno d kətwe ṭalaba kmitaqləb u lišono du tərki mu  ʕatiqo  lu ḥaṯo.
0027. I šato dan 1940, u ʕAmmo Išoʕ kgowər w bəṯr lo b mede kəzze  li  ʕaskariye.
0028. M harke w azolo kbode aʕme u zawno d koḏəʕ mən hawi.  ʕAl  d  kətwe  mšiḥoyo, huwwe w tloṯo w tmoni (83) məḏyoye ḥrene  ʕam  ḥḏoḏe  bi  ʕaskariye  ləwanne ṣəlaḥ. Maʕwədənne bad darbone w b səyomo d maydan d ṭiyara  bə  Traqya.  
0029. Mu sabab u ʕAmmo Išoʕ  d  uḏaʕwo  qraye  w  kṯawto  səmme  čawiš  w  bəṯr  ste mtarǧmono bi qaṣṭaxana ʕal d uḏaʕwo ʕarabi, kurmanǧi  w  tərki.  
0030. Hawile əmkan bəṯr d zoyər an noše d maltəmiwonne bu ḥtiyat b Maniṣa, b Aqḥiṣar  bi šato dan 1941/42 (taqriban mede 600-700 nafšoṯo mə Məḏyaḏ w mə hawir  diḏa).
0031. Səmme u ʕAmmo Išoʕ ‘səḥya čawiši‘ bi ʕaskariye. Yaləf əšme dad darmone  w  l goran d komər samwo ḥatta tadawi w kuraxwo baq qəryawoṯo du  Ṭuro  lu  mḥoyo da mḥaṭe. Huwwe komər: “səmli ṭaxtoriye“.
0032. Kmaḥwe aʕle, bəṯr mə d daʕər mi ʕaskariye b kmo əšne,  ʕabər  bi  siyase  di mənṭəqa. Ap partiye  dat  tərk,  bu  asas  diḏa  ste  bdewolən  d  ʕəbri  li mənṭəqayḏan bann arbʕiyat (40). U Xalq (Halk Partisi) rakəwwo. 
0033. W ḥa man  noše iḏiʕe du Xalq ste u ʕAmmo Brahim d be Šabo we. U ʕAmmo Išoʕ,  bəṯr  hawi  ḥa mam mʔassəsone du Damoqrat (Demokrat Partisi) b  Məḏyaḏ.  
0034. W  bi  muʕawanayḏe ṭrele d mḥayṣəl bi mənṭəqa bar rayat  da  mšiḥoye.  Bəṯr  mə  qaḏiyat  d kšuraḥlan u ʕAmmo Išoʕ mbadele u gabo w riz ʕam u Xalq. 
0035. Ba tre partiye  ste ḥuḏarwo bak qonġərat mənṭəqiye w b ʕAnqara ste baq  qonġərat  d  kətwayye  b darġo d Tərkiya. 
0036. Kətle ṣərto ʕam Adnan Mandaras w Ǧalal Bayar. Bəṯr  mə  d mbadele lu Xalq grəšle i dəqqa d Ismat Paša w ḥatta ʕzəmle u ʕAmmo  Išoʕ  lu baytayḏe. Ṭaqriban hawi 4 əšne hadomo bu Məǧləs-idari d kətwe  bi  walaye  d Mərde. 
0037. An noše ḥrene d ʕabiri lu məǧləsano ste:  u  Brahim  d be  Šabo,  Karmo Sṭayfan w Tuma Qəlič wayye.
0038. Ṭabiʕi fayəš šəwolo muhim, mən qadər d mqadəm bag gabani laǧan u  ʕamayḏan?
0039. Mən  fayde  hawile  lu  ʕamayḏan?  Kmətyaqanno  u  ṭalab   dayəm   ‘d   lowe taʕaddayiye‘ ʕal u ʕamo we. 
0040. Goya məkṯawwo  egaryoṯo  m  ʕAnqara  law  waliye laǧan hawxa. Bale i naqqa d məftakrina bu  xloyo  du  Ṭuro,  baʕ  ʕəsri  əšne ḥaroyani mas səryoye, kiban d əmmina aṭ ṭalabani  d  hawi  map  partiye,  lə manfaʕʕe ġalabe. Balki ste aṭ ṭalabe lə muṭanwo l ʕAnqara w li ḥkume.
0041. U šuġlo qamoyo d səmle lu ʕAmmo Išoʕ, hawi i ‘daʕwa wakiliye'. ʕAl  asas  du qanun di madde da tmone (8), bu  qanun  madani.  Səmle  ṭapowat  dan  noše. Laʔan u məlk meqəm latwe mqaydo ʕal əšme dam morayḏe.  
0042. Heš  bəṯr  kul  nošo mḥawele d soyəm u məlk diḏe ṭapo. Ḥḏo  mad  daʕwat  muhim  diḏe,  d  mwafəq biyya, hawyo i daʕwa d Mor Gabriyel i naqqa ban 1962/63 i ḥkume  d  abiʕo  d maḥto iḏo ʕal u waqəf w əbʕiwo  d  saymola  qəžla.  
0043. Markawwolən  hayye  w  u sakratar diḏa  ste  hawiwo  ḥoli  Gabro  d be  Ḥadodo.  U  ʕAmmo  Išoʕ  səmle tmonaḥṣar (18) əšne  muxtariye  bi  šawṯo  di  ǧəmhuriye  b  Məḏyaḏ.  
0044. Kuṯawwo stədʕat, kətwole ‘yazixana‘ b Astəl. L goran d kmaḥke manfaqle bann  alfowat (!) pasaportat lan noše. W səmle xəd  huwwe  d  kmaṯkər,  “...  mu  šuġlano səmlili ġalabe kallat kayise...“.
0045. B šroro aḥ ḥaye du ʕAmmo Išoʕ, xəd  kmaḥkelən,  hənne  falqo  mu  tarix  d Məḏyaḏ w du Ṭuro ne. Hul l uʕdo ste kəzze w koṯe l  Məḏyaḏ.  
0046. Kmaḥwe  aʕle  d kətwe iḏiʕo w kətwole dukṯe. Ṭabiʕi ste klozəm d əmmina, kətwo  ġalabe  noše ġer mene ste iḏiʕe. 
0047. Hani ste hawilən taʕab qəm u ʕamayḏan. Harke lə  kməṯkər əšmayye. An nošani balki bann əšne ḥaroye latwən iḏiʕe xəd u ʕAmmo Išoʕ,  bas kətwo šaxṣiyat d nufaqwo šuġlone m iḏayye. W  qəm  du  ʕamayḏan  ste  b  ġira maḥwanwo.

Sayfo

0048. Əno laǧani d kətyo muhim aq qaḏiyat d hawi bu Sayfo ne. Kḥuzeno  əšmo  muhim d ubeno ṣərto mu waxtawo.  Harke  u  ḥa  d  latle  mawḏaʕto  kayəsto,  balki zaḥme yo, d fohəm aš šəwole w aǧ ǧawabe d kito bu kṯowano. 
0049. Hani kubəʕ əšmo  d marwaḥnən w bəṯr b karyo ste kubəʕ d midaqno ʕal bəṯr  mu  Sayfo  ste.  
0050. U ʕAmmo Išoʕ bəṯr maḥ ḥamšiyat (50) w  laf  harke  kubelan  maʕlumat  kayise. 
0051. Hani kulle ʕayəšše. Bas naqla ḥreto ste klozəm mə ġer  xawaṣər  d  mikaməl aʕlayye. Xaṣaṭan i həǧra d hawi l Awruppa, kul ḥa mənayna  kumarno  b  šəkəl ʕayəšla, mawxa lə kubəʕ d kuleno aʕla.
0052. Meqəm mu Sayfo bu Ṭuro kətwo ġalabe səryoye. Xaṣaṭan b Məḏyaḏ w bi walaye  d Mərde. Kətwo bu nəquṣo mo w ḥamši (150)  qəryawoṯo  du  ʕamayḏan.  Ġer  mani kətwo səryoye bə Diyarbakər, b Alʕaziz, b ʕƏntab, b  Urfa,  b  Xarput  kətwo səryoye w armənoye. 
0053. Bu zabnano  kətwo  ʕitawoṯo  dak  kaldoye  w  dap  pərut rakiwe. W kətwo ǧamaʕat b manaṭəq manaṭəq.  I  naqqa  də  mḥe  u  Sayfo  bas səryoye, gab ann armənoye bdewole meqəm  bə  tre-tloṯo  (2-3)  yarḥe.  
0054. Ġalabe mənayye, bu zabnawo qṭəliwo. W as səryoye b dəkoṯo dəkoṯo šəmʕiwo aʕlayye.
0055. Bu kṯowo u yuqro kmitahwe ʕal i mdiṯo d  Məḏyaḏ.  Harke  u  Sayfo  bdele  b ḥzirən 1915. Qamayto mḥe baq qəryawoṯo  w  bəṯr  b  Məḏyaḏ.  
0056. U  qaymaqam  d Məḏyaḏ məštaʕele dawro ġalabe pis. Hǧim ʕal Məḏyaḏ w mḥaṣro  w  hawi  ḥərobo rabo w qawyo b Məḏyaḏ. B bote mʕayne layəm ġalabe  w  mdafaʕʕe  ʕal  ruḥayye hul d qadiri. 
0057. Koṯe l boli ǧəddi (Barṣawmo d be Abrahəm)  maḥkewo  aydarbo  mi məḏḏarayḏan muḥanwo bani d həǧmiwo mann adroṯo w mə  ġer  dəkoṯo  aʕlayye.  
0058. U bayto[1] d be qarəwoni, kəmmənne bə ʕAdoka, ḥa mab bote  d  hawiwo  quṣro  di mudafaʕa. Ad dəžmən harke mawballe u zor das səryoye  w  qṭil  ġalabe  noše.
0059. Lad dəžmən dlo raḥme nḥərre šaxṣat rabe w naʕime. U suhḏayḏan u ʕAmmo  Išoʕ, bu zabnano kmaxləṣ huwwe w i ḥoṯo naʕime ʕam u babo  mə  tamo.  I  emo  tamo kməqṭolo.
0060. Taqriban b mədde d šabṯo aw d ʕaṣro yawme u ʕamo mahzamle. U ḥa  d  maxlaṣle maṭi l ʕIwardo, l Anḥəl w l ġer qəryawoṯo. 
0061. Xaṣaṭan ʕIwardo, hawyo  xalaṣ  du ʕamayḏan bu Ṭuro. 7000 rəḥwoṯo maʕṣalle  ruḥayye  tamo.  W  qadiri  d  saymi muqawame mqabəl dak kurmanǧ w di ʕaskar dat tərk  aʕmayye.  
0062. Bəṯr  məd  hawi šayno, an noše daʕiri l Məḏyaḏ. Ḥzalle b ʕaynayye aydarbo Məḏyaḏ simo  falge d xərbe. 
0063. Lak kurd ṭaye mašəġwolən ab bote. Ġalabe  mab  bote  ste  laṭ  ṭaye maḥətwolən iḏo aʕlayye. B hən ste i ʕaskar čiko. Bəṯr  mu  maṯyo  bdele  lu kafno w aʕme kewe pəsin. Ġalabe noše d maxlaṣṣe mu Sayfo  bəṯr  mayiṯi.  
0064. Bu zabnawo kšəmʕina d ʕabərwo muhaǧər  m  dəkoṯe  du  Anadol  w  du  garbyo  d Tərkiya l Məḏyaḏ.
0065. Xəd d kmaḥke u ʕAmmo Išoʕ ste əšmo əšmo an noše bdelən  kfətḥənne  šuġlone, dukkane w kəzzən w koṯən bi mənṭəqa. Bəṯr mu Sayfo, kəzze zawno yarixo  ste bi ḥolo, heš an noše latwən mʔamne bu  nfoqo  w  bu  ʕboraṯṯe.  Ġalabe  noše qṭili bad darbone ʕal iḏe daṭ ṭaye.

Qaḏiyat bəṯr mu Sayfo

0066. Baʕ ʕəsriyat (1920-1930), li ḥkume bdela hedi hedi  kʕəbro  li  mənṭəqa.  
0067. Bu zabno du ʕAmmo Išoʕ d əzzewo li madrašto, li ḥkume  ṣxərwola  am  madrašyoṯo das səryoye. Ṭaqriban bu zabnawo bdela li ʕmara di qəžla  m lišone  d  Kənʕan Paša b Məḏyaḏ. 
0068. Tam bi dəkṯo d kətwa i  ʕito  d  Mor  Šarbel.  U  ʕAmmo  Išoʕ kmaḥkelan aʕla. Koṯe l bole d kətwa dayro rabṯo, hawir  diḏa  kule  bəstone, kətwola diwanxana rabṯo w ḥatta madrašto d mitaqrewo biyya.
0069. Kšəmʕina ste ʕal noše, bi badaye du doro d  azzən  mə  Məḏyaḏ  l  Amarika  w bəṯr daʕiri. U ʕAmmo Išoʕ kbone ḥa b ḥa  ann  əšmone  dani  d  azzən.  
0070. Bəṯr kḏokər ʕal u ‘Bəšoro dap proṭəstan‘ ste. Kətwolən kunaġ -  Amarikan  Qolleži - b Mərde w kərxiwo baq qəryawoṯo. Heš bu zabnawo mšayaʕwolən noše  d  qorən b Amarika. Kyəlfina ʕal noše d azzən hawən ʕaskar du Ingiliz  w  d  Faransa.
0071. Goya mi fəqriye əzzənwo. B ʕayni zabno ste kətwo tahlika aʕlayye b  Tərkiya. W ḥatta šawʕo (7) mənayye bəṯr məd daʕiri šniqi b Adiyaman.
0072. I naqqa ak kurd d qayimi li raġlo baʕ ʕəsriyat  (20)  msarganwolən  noše  mu ʕamayḏan ste. 
0073. W šnəqwolən ʕam Šex Saʕid səryoye ste. U mede d kətyo  ḥaṯo  w d gorəš i dəqqa u ʕəsyan d hawi man aḥunonayḏan am madənḥoye b Hakkari  ban 1924 yo. 
0074. U ʕAmmo Išoʕ koṯe l bole əšme d Aġa Bəṭrəs d kətwe u  mdabrono  dan oṯuroye. W ḥatta komər: “Noše m Bsorino, m Hazax w m Ḥapsəs mʕawnənne!“
0075. I qaḏiye di ṭaqqa du ‘Dabbo‘ u Ǧan kəmšayela mu ʕAmmo Išoʕ. Ḥzeli, xəd  Xori Brahim maḏʕo latle bi qəṣṣaṯe. U sabab ste huwwe latwe  b  gawe  di  qaḏiye. Kmaḥwe, asas u mede d meqəm mi ʕaskariyayḏe kayiso lə  koṯən  l  bole.  Bale kmaḥkelan b šəkəl rwiḥo ʕal u kafno w ak kewe dawiwo bəṯr mu ḥtiyat  (1941) bu Ṭuro kule. 
0076. Bu zabnano aydarbo u ʕamo bdele kmibarbəz w baq  qaflat  azzən l Suriya. Kətle iḏaʕto kayəsto ʕal “Varlik Vergisi“  d  maḥətwola  li  ḥkume ʕal as səryoye.
0077. I aṯto du ʕAmmo Išoʕ ahəl d Šamʕune Ḥanne yo. Kmaḥkallan aʕle zəd mu mede  d kəḏʕina. I ḥawruṯayḏe ʕam ʕAlike  Baṭṭe.  Əno  šaxṣan  knuṭarno  mədone  zəd mawxa man noše d kətwayye ġalabe qariwe l Šamʕune Ḥanne.

Šəwole gawonoye

0078. U kṯowano kubelan ṣərtoṯo ʕal nuqṭe knušyoye w  marduṯonoye  ġalabe  mšakle. Kumarno u Ǧan lə ṭrele ṭaqriban mede maḥ ḥaye yawmonoye d lə  diq  bənne.  
0079. Aḥ ḥaye di renǧbariye, daṣ ṣanayəʕ b Məḏyaḏ, maʕ ʕitawoṯo, lad  dayre  hul  lam məštawoṯo w heš ġer mədone dlə kubaʕno harke d bunenən. B šroro  ftəḥlelan tarʕo rwiḥo w bu zabnano xaṣaṭan  ḥa  lḥuḏe  d lə  kqodər  d  ubele.  
0080. Harke kḥuzeno u maṯlo d kobe u Ǧan b dukṯeyo. Yaʕni u Ṭuro  w  aḥ  ḥaye  du  Ṭuro, kmašbahhe l dasto rabo w kul nošo ste, anǧax bi maġrafto kibe d moyəd mene!
0081. Haka kəbʕina d əḏʕina man masəmle ag gəbone d  hawir  Məḏyaḏ,  aḥ  ḥaṯnawoṯo baʕ ʕəsriyat (1920-1930)  mən  šəkəl  lušiwo,  ak  kefe  daʕ  ʕmarat  mayko uṯanwo, meqəm b Astəl mən səryoye kətwo? U ǧaryan qamoyo ema aṯi l Məḏyaḏ  w ġalabe mədone ġer. 
0082. Haka ʕal hawxa kməkrəx u  kṯowano  ġalabe  muhim  kfoyəš.
0083. Əno, šaxṣan awwəl naqqa kšumaʕno ʕal  “aḥ  ḥaləqyoṯo  du  saqəf“,  ṭabi  əno naʕimo nafəqno mu Ṭuro, balki mawxa.
0084. U ʕAmmo Išoʕ xəd maḥkəyono, heš, hawne kayiso yo  w  b  dukṯe yo;  kmətʕaǧabno asas aydarbo bnele am məštawoṯo du zabnayḏe ḥḏo b ḥḏo, ʕam  kalo  w  ḥaṯno.
0085. Bnele zəd mə ʕəsri (20) əšmone. Kmaḥkelan ʕal u lwošo du zawnawo  w  kubelan ṣərto šafərto ʕal aš šawṯawoṯo d Məḏyaḏ,  ʕatiqe  w  ḥaṯe.  B  šroro  kito ġalabe nuqṭe, klozəm ḥḏo b ḥḏo d məqroyi. W  bi  maʕəlṯaṯe  ste  layban  midəqina b kulle.

Ḥiyərto ḥarayto

0086. Laǧani u Ǧan mwafəq, xaṣaṭan bu qəbolano d səmle ʕam u ʕAmmo Išoʕ.  U  sabab ste, qadər d maḥke mədone ḥaṯe w marwaḥle i ṣərto du maḏʕayḏan. W b  šroro kətle iḏaʕto  kayəsto.  
0087. ʕAmuqo  ʕabər  baq  qaḏiyat  dan  əšne  ḥaroyani  du ʕamayḏan, d kətwayye ġalabe ḥassas. Maṯlo u təhzimo dan niše w daʕ  ʕlaymoṯo səryoye, kulan d kšəmʕina harke bi həǧra. Bu əmkan diḏe  kṯəwle  stədʕat  w səyomo daš šuġlone du ʕamo bat tarʕe di ḥkume w bad dawayər w bam  maḥkamat, mʕawanle ġalabe.
0088. Bale naqqa ḥreto ste klozəm d mišayewole šəwole, əšmo d kətne  ḥassas  ste.
0089. Aš šəwolani u Ǧan kəmšayelene, hal lawile bayn ele w l  nafše  šəwolo,  “Əno hawino sabab d xole u Ṭuro?“ ʕAǧaba mən we d tfəkle d  soyəm  hawxa?  
0090. U  Ǧan ǧawab ftiḥo lə kmoyəd. Bale kumarno, kul ḥa d  qore  u  kṯowano  gəd  huwele ṣərto ʕal am maqṣade d kətwayye bəṯre daq qaḏiyatani. 
0091. Uno  šaxṣi  ḥzeli,  b kul iqoro lu ʕAmmo Išoʕ, i maddiye, u  kalla,  ḥa  mas  sababe  d  samwo  aš šuġlonani. Ṭabiʕi kətwo maqṣade ġer ste. 
0092. Qay uno maṭino li qanaʕaṯe? B  kmo dəkoṯo kḥuzeno u ʕAmmo Išoʕ d kətle ḥiyərto laḥ ḥaye mi ʕayno du  mal  w  di zangane. Bu nəquṣo, ḥatta bi sobuṯaṯe diḏe (ʕəmre hawi 84  əšne),  ak  kallat luwwe heš kmaḥwən muhim. 
0093. Ġer maṯe ste kmaṯkər b šəbhoro zangane d ġer  noše. Mede ġer ste d gorəš i dəqqa u šəwolo  dann  əmkanat  diḏe  wayye.  Aw  xəd huwwe də kḥuzewolən: “... uno bi ḥkume qawyo wi, i ḥkume b iḏi wa... i ʕito  b iḏi wa, kul mede b iḏi we...“ U medano tabʕan  latwe  ʕal  asas  qawyo,  mawxa ʕabiri bəṯr aḥ ḥayayḏe bi  tahlika.  
0094. Nuqṭo  ḥreto  d  gəršo  i  dəqqa,  i ḥiyərto du ʕAmmo Išoʕ ʕal ann əmkanat d ġer noše yo.  Lə  mətyaqanwo  d  kətwo nošo ḥreno xədwoṯe: “... kul nošo l uḏaʕwo tərki;  kul  nošo  ʕayne  latwayye ftiḥe; kul nošo latwe hawxa našiṭ, ǧaṣur  d  əzzewo  samwo  šuġlone;  l uṯewo mənayye...“!..
0095. U Ǧan baš šəwole, kəzze əšmo zəd aʕle w kmidəq ḥatta bu šəwolo di  ǧasustiye (xəfyatiye). Kumarno mʕadlo səmle w d manṭele u šəwolano li ḥolo. Bu  nəquṣo komər u ʕAmmo Išoʕ, bu medano, mu ṭaraf di ḥkume də mqadəmalle.  Akit  kətwo noše ġer d saymiwo ǧasusiye.
0096. Ṭabi aš šəwole ḥaroyani lə kmanqəṣi u taʕəb dawile u ʕAmmo Išoʕ ʕam u  Ǧan bu ḥəḏoro du  kṯowano.  Kubaʕno  d  mqadamno  tawədyoṯo  lat  tre.  
0097. Kubilan mawḏəʕonuṯo ṭaqriban ʕal zabno d mo (100) əšne. Mədone mədone kmitahwe  ṣərto aʕlayye ġalabe šrəḥto.  Mi  ḥiyərto  marduṯonayto  w  knəšyayto  ulṣoneye ne.
0098. Laǧani u Ǧan naqqa  ḥreto  mṯabətlelan  d  kətle  iḏaʕto  ġalabe  kayəsto  w ʕaməqto ʕal u Ṭuro, xaṣaṭan ʕal Məḏyaḏ. Xəzne kaməlto yo, kgorəš u  maḥkəyono mə nuqṭo l nuqṭo. W lə kṭore mede muhim  talyo,  əlla  kmanfaqle.  Ḥatta,  b ṣabro ġalabe rabo, kəzze hul  lu  ḥədud  di  iḏaʕto  du  maḥkəyono.  
0099. Kuḏaʕno ʕasqo yo (zaḥme yo) l nošo sowo d maṯkər tuwerəx w əšne. Bale duwewo  asiruṯo, ġalabe mam mədonani, bayna šato hawən aw bayna əšne maṣrene, kuwewo šṭaw.
0100. Lə kubaʕno d ṭuʕeno i aṯto du ʕAmmo Išoʕ, i ḥəlto Farida. Kmaḥwe,  ġalabe  b dəqqa mṣanṭowa ʕal kul mede. B  dəkoṯo,  kḥuzeno  ʕabiro  bi  məlṯo.  Kayiso səmle lu Ǧan də mšayelela liyya ste kmo šəwole w kobo i ṣərto daḥ  ḥaye  xəd koṯe l bola mu waxt ʕatiqo, heš hiyya ʕlaymṯo. Tawdi liyya.  
0101. Bu  təḥkiyayḏa, kmaḥwe laǧani Məḏyaḏ, məqqa naʕəmto wa aw u ʕamayḏa məqqa maṣro we  bə  ḥḏoḏe: I ḥəlto Fərdo yalifo naqəš si Xanəme, kəwyo taḥoli!
0102. Bu kṯowano, u Ǧan mwafəq w kmawḏaʕlan u dasto d kətyo malyo bat tašʕiyoṯo  w bi marduṯo du Ṭuro. Marwaḥle w kmarwəḥ  i  ḥiyərtayḏan  w  kḥuzena,  ġer  mi maʕiquṯo, kətwo marduṯo šafərto ste baḥ ḥaye du ʕamayḏan.  
0103. W  haṯe  gaban  lḥuḏe wa. Bale kḥuzena, lu mede d kito b gawe du dastano, haw kmitahwe  iqoro. Bu nəquṣo m laf i aġlabiye du ʕamo. U dasto  kul  məqqa  d  koṯe  knošəf.  
0104. Am maḥkəyonayḏe yawmo b yawmo knəqṣi. Ġer maṯe  ste,  maʕəl-asaf  kmaydina,  a qlofe d ġer ʕame. Xaṣaṭan d Awruppa.  W  kmankərina  u  ǧawhar  d  kətwolan. Tawdi naqla ḥreto lu Ǧan d maḥəslelan ʕal u medano.
ʕAbdəlmasiḥ Bar Abrahəm

San Francisco, Šboṭ 1997

Mawlodo w ʕAyle

0105. Ǧan: ʕAmmo Išoʕ, b ayna šato w ayko hawət?
0106. ʕAmmo Išoʕ: Uno 25 b Oḏər bi šato dan 1913 b Məḏyaḏ hawino.
0107. Ǧan: Əšme d babox mən yo?
0108. ʕAmmo Išoʕ: Əšme d babi Barṣawmo yo. Əšme d  ǧəddi  Ǧərǧo yo,  u  Ǧərǧo  d be Qašo Malke yo. U muxtar das səryoye w zlam ġalabe mbayno we, ǧəddi.
0109. Ǧan: Əšme d emox mən yo?
0110. ʕAmmo Išoʕ: Əšme d emi Sətto yo. Emi m be Čalma yo.
0111. Ǧan: Əšme d qaštox mən yo?
0112. ʕAmmo Išoʕ: Əšme d qašti Sayde yo. Məb Malke Mire yo. Kəwyo pəsmam dani  d be Kəno. I ʕamṯaṯṯe yo, d ʕAziz Kəno w hani.
0113. Ǧan: Kmo ʕammone kətlox, əšmonayye mən ne?
0114. ʕAmmo Išoʕ: ʕAmmone latwoli, bas kətwoli ʕammoṯo.  Kətwoli  ʕamṯi  Sətto,  i aṯto du ʕIsa be Awrohəm wa. I emo du Yaḥqub, du Yusəf w du ʕAtto w  dani.  W kətwoli ʕamṯi Zahre, i emo du Yawse d be Pəṭune, i emo du  ʕAdo,  u  babo  du ʕAdo, du ʕAbdo, du Saʕdo w du Malak. W kətwoli ʕamṯo stene i aṯto  du  Malak be Karkənni wa, i emo di Šəno wa. I Šəno i aṯto du  Karmo  d be  Bašše wa.  W kətwoli ʕamṯo əšma Wado wa. I kalo d be  Use wa.  U  mede  d  emi  w  babi  d maḥkəlalli. E d maḥkəlalli. W kətwoli ʕamṯo  i  Basse,  i  kalo  d be  Šamʕun Baḥḥo wa, i emo du Išoʕ d be  Šamʕun  Baḥḥo wa.  W  kətwoli  ʕamṯo,  Səkke wa əšma, smiṯo mat tarte ʕayne wa. Qṭəlulle i šato du Fərman (Sayfo)  ʕam  qašti w ʕam ǧəddi.
0115. Ǧan: Kmo aḥunone w ahwoṯo kətlox?
0116. ʕAmmo Išoʕ: Uʕdo ḥali-ḥaḏər kətli tloṯo aḥunone  w  kətli  mawǧud  saġ  arbaʕ aḥwoṯo.
0117. Ǧan: Əšmonayye mən ne?
0118. ʕAmmo Išoʕ: Əšme d aḥuni u rabo Faridun yo. Faridun  Aqqaya yo.  Kowe  harke b Gnetta. W aḥuni Fəkri Aqqaya  kowe  b  Almanya.  W  aḥuni  u  Brahim  ste harke yo. Bas baq qampat yo. Baq qampat yo.  W  ḥoṯi  i  Basse  kəwyo  harke  b Rinkabi, i aṯto du Dawud d be Qašo Šamʕən yo. W ḥoṯi i Zaho i aṯto  du  Sḥaqo d be Ḥaydari yo. W ḥoṯi i Sade i aṯto du Nayəl d be  Šabo  Šaxxo yo.  Mayəṯ  u gawro. Kəlla b Ṣṭanbul yo. W ḥoṯi i Stire kəlla b Almanya, i  kalo  d  Qašo ʕAdo yo.
0119. Ǧan: Əšme di ʕaylaṯxu d meqəm mən yo?
0120. ʕAmmo Išoʕ: Me meqəm əmmiwolan “be Qašo Ǧərǧo.“ Aḥna  asas  diḏan  “be  Qašo Malke“ kəmmilan. Aḥna u mede d kəḏʕina mab babayḏan w maǧ  ǧəddayḏan  me  l ḥḏor d Diyarbakər aṯina l Məḏyaḏ. Qaše b Məḏyaḏ latwo, ǧəddayna qašo we.  Ab babayḏan w aǧ ǧəddayḏan qaše wayye. Ṭləbənne  mu  Faṭəryarxo.  
0121. U  Faṭəryarxo hulelən musaʕada w aṯina m ḥḏor d Diyarbakər l Məḏyaḏ. Ǧəddayna  l  Məḏyaḏ qašo aṯi. W həwanwolan u qawro d kətyo b gawe di ʕito di Mart Šmuni. Taḥt  u nəqušo, hadiye lab babayḏan. Hul  d  kətna  saġ,  u  qawrano  gəd  howe  lab babayḏan w laǧ ǧəddayḏan mawǧud. Ḥalan kəlle tamo mawǧud yo.
0122. Ǧan: Ayna šato ṭralxun i dukṯaṯxu d l  ḥḏor  d  Diyarbakər  w  aṯitu?  Nošo mərlelxu?
0123. ʕAmmo Išoʕ: U mede d ksamno taxmin, aḥna hawilan mo w  tmoni  (180),  mo  w tloṯ w tmoni (183) əšne. Čənki, mar qayo? Meqəm mu Fərman b  tarte tloṯ  əšne, aṯiwo u baladiya rayyəsi d Arġani, əšme du qaza Arġani yo.  
0124. Aṯiwo  l  Məḏyaḏ mərle: “Kətxu baxčat w kətxu amlak, kəmmənne  "Dəb  Qašo  Malke ne"  w  səmlan taḥqiqat aʕlayxu w hatu b Məḏyaḏ hatu. Kəbʕeno də mzabnitulline  d  samnolle ḥalal." Babi mərlele mərle: “Yabo aḥna lo ḥzelan u malano w lo šaməʕina.  Alfo ḥalalat aʕlox, xəd u ḥalwo d emox.“
0125. Kumarnox, taxmini kumarno, u mede d šaməʕina, w d aṯina m Arġani  l  Məḏyaḏ hawilan mo w tmoni (180) əšne.
0126. Ǧan: Yaʕni hatu m Arġani aṯitu l Məḏyaḏ?
0127. ʕAmmo Išoʕ: M Arġani aṯina l Məḏyaḏ,  e.  Hawxa  u  mede  d  kəḏʕina.  Tloṯ ʕaylat wayna. ʕAyla aṯyo w fayišo b Ḥəlwan, u qaḏa d Urfa w ʕayla  fayišo  b Mərde w ʕayla aṯyo l Məḏyaḏ. Tloṯ ʕaylat wayna.  Hani  aǧ  ǧəddayḏan  hawxa. Tloṯ ʕaylat wayye. Han naqqa  kətwolan  u  kṯowano,  ġalabe  qimatli.  
0128. Uʕdo kəlle b Almanya su Yaḥqo, abre d ʕammi. Mḥalaqlan pəšk,  aḥna  əmmina: "Yabo aḥna hawullan u kṯowano m darbe d kul mede. Fayitina bu məlk w  ṭrelan  lanək aḥ ḥrene." I ʕayle d Ḥəlwan stene hul meqəm b ḥṣar (10) əšne  kətwo  mənayye, heš ṣəroye w qəsəm mənayye hawən ṭaye. W qəsəm  b  Məḏyaḏ na  w  u  qəsəm  d Mərde ste  qšiʕi. Hanək lə kuḏaʕnolle. U mede d kuḏaʕno hano yo.
0129. Ǧan: Hat naʕimo, man kətwolxu qarəwone?
0130. ʕAmmo Išoʕ: Aq qarəwonayḏan, aḥna tloṯ ʕaylat wayna, be  Qašo  Malke...w  be Qašo Malke w be Šabo Baḥdo. Hani  a  tloṯ  ʕaylat  abre  d  ʕammone na.  Ḥḏo ʕayla wa. Yaʕni frəqina me ḥḏoḏe. Kətwolan stene be Ḥawšo  w  be  Mayya  w  u Yusəf be ʕAdde, hanək tloṯ ʕaylat abre d ʕammone  wayye.  M be  Čalma  wayye.
0131. Hani aq qarəwone d kulayna wayye. Qayəm ḥərlan, aḥna yarəwina, hawina  ʕayla ġalabe qarabaləġ w be Qašo hawən ʕayla, be Qašo Ḥanna hawən ʕayle  qarabaləġ ġalabe w be ʕammo Šabo Baḥdo  hawən  ʕayla  qarabaləġ.  W  hanək  ste  hawən ġalabe. 
0132. Han naqqa əmmina: “Yabo toxu mḥalqina pəšk aʕlayye“. Qayəm  mḥalaqlan pəšk ʕal aq qarəwone. Azzano l ruḥayna yatəwina aʕ ʕaylat. Aḥna qayəṯlan  be Mayya w be Qašo qayəṯṯe be Ḥawšo w be ʕammi Šabo Baḥdo qayəṯṯe be Yusəf  d be ʕAdde. W frəqina me ḥḏoḏe. Aq qarəwonayḏan hani wayye. E.
0133. Ǧan: Me meqəm lə koṯe l boli haka mšayəlilox, hat l man mʕaməḏlelox?
0134. ʕAmmo Išoʕ: Lə kuḏaʕno, ksamno  taxmini...  ənkan  latno  ġalṭo,  l Qašo Ḥanne mʕaməḏleli, uno lə koṯe l boli, bas hawxa əmmiwo: “L Qašo Ḥanne". U ǧəddo d Qašo Šamʕun mʕaməḏleli. U babo du  Dawud  d be  Qašo  Ḥanne.  Hawxa əmmiwo. W uno bi šato dan 1913, hawino 25 bu yarḥo d oḏər.
0135. Ǧan: Bəṯr mu Sayfo, man kətwo ǧiran l ḥḏore du baytaṯxun?
0136. ʕAmmo Išoʕ: Kətwo ǧiran l ḥḏorayna ṣəroye be Fərmano wayye, be Maqsi  Ǧərǧo wayye... Afandəma  söyleyim  be  Šaxxo  wayye,  bəṯr  mzabni  ab  bote  d be Fərmano, maṭən l ʕAbdəlkarim u dišči. W d be Ḥasnəka fayiši  dlo  more  w  aḥ ḥrene d be Šaxxo, maṭənwo laṭ ṭaye. Hən ṭaye, bə  ʕAbde  Dalale,  mzabniwonne ləb Brahim čawiš, hawo Brahim čawiš di baladiye, Brahim  Šen.  W  d be  Maqsi Ǧərǧo ste bəṯər maṭən laṣ ṣalḥoye. Fayiši diḏan bəlḥuḏe bi  nave  daṭ  ṭaye. Kulle hawən ṭaye w diḏan fayiši dlo more, kəllən tamo xalye.
Sayfo w qəwome 
0137. Ǧan: Bu Sayfo man man nošaṯxu qṭil aw mḏayəʕ?
0138. ʕAmmo Išoʕ: Afandəm, uno i šato du Sayfo  ʕəmri  šato  w  falge we.  Ǧəddi  u Ǧərǧo d be Qašo Malke qṭəlle bi Saʕle.  Šex  Xalaf  maqṭele.  w  qašti  i Sayde qṭəlulle bab bote d Malke Karkənni ʕam ʕamṯi i Šmuni, hala i  Səkke  i smiṯo. W ʕamṯi i Maǧo. Hani qṭili bu Fərman. W ʕammi Išoʕ, ʕammi Šəbo  qṭil. Abre d ʕammi we. W ʕammi Išoʕ, u ʕIsa azze li ʕaskariye w  lu  Safarbarlək  w lə daʕər. Bu Safarbarlək azze laf Rusya w lə daʕər.
0139. Ǧan: Əšme mən we?
0140. ʕAmmo Išoʕ: ʕIsa we. Azze w lə daʕər.  U  Šəbo  qṭəlle  bu  Sayfo.  Kətwolle kačke, əšma Ziyo, i kalo, i aṯto du ʕIsa d be ʕIwarnayto wa.  Kətwola  abro əšme ʕAbdəlmasiḥ we, i šato du Fərman mawballe laṭ ṭaye w fayəš,  hawi  əšme Mḥammad Amin w hawi malla bi Qaməšlo w səmlan lə səmlan, ḥṣar  kore  amṭelan l Məḏyaḏ d doʕər w lə daʕər w mayəṯ  bi  mallatiye.  
0141. Uʕdo  kətle  tre  abne, tloṯo abne kəllən bi Qaməšlo. Ḥa əšme ʕAbdəllatif yo w u puləs  du  qaymaqam di Qaməšlo yo. U mede d kuḏaʕno kətle tloṯo arbʕo ḥrene.  W  kətle  ḥa  abro əšme Ǧano yo, fərnači yo. Hani u mede d kuḏaʕno, hawxa yo.
0142. Ǧan: Mənayxu l azze noše w ʕaṣi b ʕIwardo?
0143. ʕAmmo Išoʕ: Afandəm, bəṯr ǧəddi  u  Ǧərǧo  d be  Qašo  Malke  d  mahzamle  l ʕIwardo. Babi w emi w uno w ḥoṯi ʕaṣina, mahzamlan meqəm u qaṭlo,  u  mede  d mawḏəʕallan. Azzano l be ʕAdoka, bax xərbat d be ʕAdoka.  
0144. Tamo  u  ʕamo  kule ʕaṣənwo, bax xərab d be ʕAdoka. ʕAṣənwo bax  xərab  d be  ʕAdoka  w  qayəm  mu kafno w mu ṣahwo... ḥəngi d ftəḥḥe  u  siyoġo,  babi  nafəq  bu  šəbbak  bi xərbayo w mnawəlalle emi, uno w ḥoṯi w səmme lə səmme emi d  qədro  nəfqo...
0145. Qayəm mahzamlelan. Azzano  hul  Mor  Axəsnoyo,  uno  ʕal  katfo,  u  mede  d kuḏaʕno. Uno ʕal katfo w ḥoṯi ʕal katfo. Bəṯr mə Mor Axəsnoyo  d  əzzeyo  d mawbelan l ʕIwardo. Qayəm ḥḏo žənnəke mhawarla aʕle  əmmo:  "Qariwo!  Qariwo! Kaṯən gəd qəṭlilox!"
0146. Qayəm maḥətle əno w ḥoṯi taḥt i sato w mḥele  bənne  tfənge  w  mahzamle.  W aḥna fayišina tamo taḥt i sato. Daməxinawo, lə kuḏaʕno b  lalyo we.  Aṯən  am mzizaxiye, aṭ ṭaye d Mzizaḥ d mawbəli me Məḏyaḏ hno... Yaʕni nahibat,  hno, kalapurat mu mal flan bəhvan. Amṭalle aḥ ḥmoraṯṯe,  ḥərlən  kəllan  taḥt  i sato. 
0147. Mədde uno w ḥoṯi. Mədallan, maḥətallan bi sariġa. Uno b xaṣra  w  ḥoṯi bi xaṣra ḥreto. W mawbəlallan l Mzizaḥ. U mede d maḥkəlallan. Uno  lə  koṯe l boli. Qayəm azzano lə Mzizaḥ. Mḥalaqqe pəšk aʕli w ʕal ḥoṯi. 
0148. Uno  bu  pəšk qayəṯno l bayto ṭayo w ḥoṯi qayiṯo l bayto ṭayo. Bəṯr i  ʕAmša  i  aṯto  du Malke d be Karkənni tamo wa. Bas aydarbo aṯyowa l  Mzizaḥ  lə  kuḏaʕno.  
0149. Uno, ḥoṯi əḏʕowa məžġəlowa, ḥoṯi i Nəǧo, i aṯto du Ḥanna d be Ablaḥḥad, i  emo  du Ablaḥḥad yo w di Stire w dani. Əḏʕowa hiya, čike rabṯo wa, tloṯ-arbaʕ  (3-4) əšne we ʕəmra. Hiya əḏʕowa. Mərla i ʕAmša mšayela, mərla: “Barṯi, barṯe d  man hat?“ Mərla: “Ḥəlto i barṯo du Ǧərǧo w di Yade Sayde.  Du  Baba  Ǧərǧo  w  di Yade Sayde." Əmmo: “Walad! An naʕime du Barṣawmo ne!“ 
0150. Qayəm  mšayaʕla xabro l ǧəddi l ʕIwardo, mərla: “Ašər kəllən an naʕime du Barṣawmo  harke  b Mzizaḥ.“ Kqoyəm koṯe ǧəddi b lalyo lak karme d Mzizaḥ.  
0151. Kətwolan  kəriv  b Mzizaḥ ṭayo əšme ʕAmmare Ševqati. ʕAmmare Ševqatiya.  Mšayaʕle  bəṯre  omər: "Tox kəriv, əno w hat lu zabno qṭəʕlelan mə ḥḏoḏe. Kəriv na, du admo na.  Kətli raǧa m Aloho w menox, kəllən an naʕime  du  abrayḏi  b  Mzizaḥ.  Kəbʕeno  d šəqlatline w d manṭatline. Kətli 37  (šawʕo  w  tleṯi)  maǧidiye  d  semo  w zənǧər d semo, mədloxne. Han naqqa hat aydarbo d saymət səm!"
0152. Komər w  kṭoləb xaṭər mene, kubele ak kallat w koṯe. U zlam ste koṯe kšəqli əno b 37  (šawʕo w tleṯi) maǧidiye w ḥoṯi ste kšuqela bu zənǧər du semo. Kmawbelan l  gabayye w kəmšayəʕ xabro  l  ǧəddi.  Ǧəddi  koṯe  b  lalyo  mawbelan.  Mawbəlelan  l ʕIwardo. 
0153. Uno naʕimo wi, lə koṯe l boli. Fayišina b ʕIwardo  gab  u  ǧəddo  du ḥasyano, ḥasyo ʕAbdəllaḥad Ġallo Šabo, tamo u mede d babi  d  maḥkewo,  tamo gabayye huwenawo. Hənne huwanwo moro  l  ǧəddi  w  l  babi.  Ənkan  ubiwonne laḥmo, ənkan ubiwonne ǧule w ənkan maṣrəfiwo,  gabayye  fayšiwo.  
0154. Qayəm  hul čike d xayəf u ḥarb, qayəm m ʕIwardo. Maqəmallan azzano l Anḥəl.  Azzano  l Anḥəl. Huwenawo gab bə Yoqən. Gab u Səlo d be Yoqən. Tamo  həwanwolan  bayto. E kafine w ṣahye wayna, latwolle lo mal w lo mede flan. 
0155. Bas  ǧəddi  w  babi meqəm mu Sayfo b kmo yawme tlewolle kallat, dahwo  w  danbəqyoṯo,  ḥəmre  d wardo, mani du dahwo w hawxa, tlewolle.  Ǧəddi  mərle:  “Abri  Barṣawm!  Tox tulena u malano w u dahwano. Ənkan ḥa mənayna  falət,  gəd  uṯena  məblinale lašan d lə mayṯina. Ənkan nošo ste lə falət, ṭər moṭe lu ʕamo."
0156. Məd  azzən  l Anḥəl, kqoyəm ǧəddi kumarle l babi: “Barṣawm! Abri lazəm d əzzox laf  Məḏyaḏ, laf  u  malawo,  kəlla  uʕdo  čike  xayifo.  Ḥarb  lə  fayəš,  d  manṭət  ak kallatanək. Ənkan d fayši lə kmayṯina mu kafno." Kqoyəm babi  komər  l  ǧəddi: “Ašər baba d qaṯli ḥawrone gəd əzzino.“ 
0157. Kqoyəm qayəṯle  ḥawrone  u  Barṣawmo d be Maloke, u babo d Doqṭor Adward w  qayəṯle  qariwi  Malke  d be  Mayya,  u ʕammo du Gawriye d be Mayya. Hawo d kətwe təǧǧar b Məḏyaḏ.  Kətle  uʕdo  abne harke (bu Swed), hən mənayye kəllən b Almanya ne. W kqoyəm  huwwe  w  ḥa tre ḥrene kəmḥaḏri ruḥayye. 
0158. Koṯən b lalyo hul bəṯr Karšaf,  kito  u  Diyar  d be Masso kəmmile. Ak Karme du ʕAtumo. Tamo bu qəməsḥo klətmi  l  ḥḏoḏe.  Kəmmi l ḥḏoḏe kəmmi: “Ya aḥunone! Han  naqqa  marke  gəd  məfrəqina  m  ḥḏoḏe.  Ab botayḏan d kul ḥa b xaṣrayo. U gəd ṭəlbina xaṭər  m  ḥḏoḏe  w  gəd  nəšqina ḥḏoḏe. 
0159. Ayna ḥa mənayna d doʕər, zaṭan kdaʕər w d azze  ste  Mšiḥo  msamaḥle! Bas i naqqa d dəʕrina gəd muḥena hawxa faršəkat l ḥḏoḏe. ʕAl af faršəkat  d əḏʕina ‘aḥna na‘ d lə qəṭlina ḥḏoḏe.“ 
0160. W  ṭləbbe  xaṭər  w  azzən.  Babi  mḥele tamo, naḥət qəm u Diyar d be Masso w aṯi ʕal i Maqbara  daṭ  ṭaye,   d  kətyo uʕdo maqbara laṭ ṭaye ḥali-ḥaḏər. W aṯi ʕal i Sahrunǧ  w  saləq  l  gabayna.
0161. Ksoləq kəlla i ʕaskar ʕal an adroṯanək diḏan, d l ḥḏor ab botayḏan aḥ  ḥaṯe. Kəlle səmme tamo nuro w kəllən krəqḏi. Babi omər: ”Zrəgli  ruḥi,  fayətno  w azzino ʕabərno li dərto. I naqqa d ʕabərno  bi  darga  mtarpalno  bi  darga."
0162. Šakər Bag u rabo daǧ ǧandərma huwewo bab bote  d be  Karmo  u  Dišči.  Lalʕəl mənayna yo. Koṯe l bolox u bayto d Karmo u Dišči? Omər mərli: “Alo  d  šəmʕi, gəd  oṯən  qəṭlili!“  Omər: “ʕAbərno  l  lawġəl...“  Omər: “Kəllən  at  tarʕe kulle w aš šəbebək kulle ftiḥe.  Hbəṭno!“  Omər:  “Hbəṭno  ġalabe.“  Omər: “Aʕaw! Ab botayḏan ne yaho! Xlo haṯe kəwyo,  kowe  hawxa  mede!“  Bale omər: “I tfəngayḏi b  katfi yo.“  Omər: “Azzi  l  dukṯe  dak  kallat...“  
0163. Omər: “Mḥalaqli ḥḏo mak kefe nafilo, mḥalaqli iḏi aṯyo i qotiye dal lirat b  iḏi... I qotiye dak kallat b iḏi, maḥtoli b ʕebi, umarno: "Han naqqa  lə  kmayṯina!"
0164. Yalla w ya Xwade w aṯino naqla ḥreto si ʕaskarayo d rəqḏowa.  Tleli  ruḥi  w aṯino lann adroṯo d be  Ḥaydari.“  Uʕdo  lu  Šamʕən  be  Ḥaydo  maʕmarle  tamo dukkane. Kətwo tamo ‘Gubo d be Ḥaydari‘ əmmiwole.  U  Gubo  d be  Ḥaydari,  annaqqa i ʕaskar mlewola, kətwolle dasto  mlewolle  maye  d  soḥən.  Babi  məd ḥzele u dasto, mḥele raġle bu dasto maqlable u dasto w mədle u dasto  ste  w omər "Ya Alla w ya Xwade" w aṯi lu ʕAtumo, kəllən aḥ ḥawronayḏe knəṭrile.
0165. Naysa mḥalle l ḥḏoḏe faršəkat, aḏiʕi l ḥḏoḏe, aṯən. Qayəm omər:  “Hatu  mən səmxu?" Ḥa mənayye omər: "Ak kalbe  nwəḥḥe  aʕli  zayəʕno."  Ḥa  mənayye  omər: "Zayəʕno maḥ ḥayyat". W ḥa: “Ašər  lə  maǧreli.“  Omər  mərre: “Hat  mən  səmlox Barṣawmo?" Mərle: “Alo əno manṭeli i  amane.  De  yalla  qumu  d  əzzan!" Omər “Qayəmina azzano l Anḥəl.“ 
0166. Omər: “Kəlle ǧəddi knuṭarli ʕal ann  adroṯo,  bəṯr u Qadišo d Anḥəl.“ Omər: “Mərle:  Barṣawmo!  Abri  braxmaṯyox!  Mən  səmlox?“ Omər: “Baba manṭeli ak kallat!“  Omər: “E  abri,  annaqqa  lə  kmayṯina  mu kafno.“ Omər: “Azzano lu bayto. ʕAṣriye omər: "De  qum  abri,  han  naqqa  zox šqalan ʕəlbo d ḥeṭe w grašlanyo. D sayminalanyo laḥmo lašan d lə  mayṯina  mu kafno.“"
0167. Omər: “Qayəm azzino šqili ʕəlbo b lira d dahwo. ʕƏlbo d  ḥeṭe.“  Omər: “Gəršolan əno w lə ḥreto ʕam ḥḏoḏe w azzano ləšlalanyo w səmla bu  tanuro  w axilan u laḥmo hul čike d fayiḥo.“ Omər: “Qayəm aṯilan xabro  m  Sat,  mərre: "Ašər i Šəno i aṯto du Karmo d be  Bašše...“  i  qašto  du  Aydinano,  Aydin Bašše. Mərre: “Kəlla b Sat, i barṯo di barṯo wa. Kəlla b Sat yo.“  Omər:  “Ašər kazzino...“ 
0168. Omər: “U ʕammo du Brahim d be Šabo mərle: "Alo uno ste  kətli  tamo sawal həwwoli mu falgo...“" U ʕammo du  Saʕdəko  d be  Qərməz,  kəlle  uʕdo  b Məḏyaḏ yo. Mərla: “Ašər əno ste kətli  uʕdo  tamo  daboše  maboše.  Hama  gəd əzzano. Ḥuzena hama balki manṭenalən.“ Kqoyəm b lalyo, hala imomo  koṯən  at tloṯo l Sat. 
0169. Kəzzən gab Šex Xalaf. Šex Xalaf  u  rabo,  šex  rabo yo.  Kəzzən gabe. Kdorən aʕle ‘Šlomo!‘ “Ahla w sahla bu kərivayḏi. Ahla w sahla  xer yo?“ Omər ǧəddi mərlele: “Šex Xalaf, uno w hat kərivin du admo na. W kəlla i  barṯo d barṯi harke yo. Kəbʕeno d šəqlatla w ubatliyo.“ Hawo  ste  omər:  “Ašər  uno kətli sawal harke b flan dəkṯo ne." W u ḥreno omər: “Ašər uno kətli  daboše.“ Omər: “E abri maḥšemu, ʕal ʕayni  gəd  mʔamannolxune.“  Omər,  qayəm  həwanne muklo axəlle... E mərre: “Han naqqa zoxu gəd mʔamninalxunyo tamam.“  
0170. W  qayəm aṯi. Šex Xalaf mšayaʕle l qamuṯayye Səlo w Šat w .... hno ...  əšme  Səlo  w Ša... Səlo u aḥunayḏe maǧwəha ne, qatəl ne qatəl, gawre pəsin ne  ġalabe. Omər mərle: “Zoxu l qamuṯayye bu darbo qṭalulle.“  Omər:  “Hənne  aṯən  qəm  u darbo, maḥətte a tloṯo qṭələnne. 
0171. Maḥətte al lašat dəṯṯe tamo.  W  fayišo  i lašaṯṯe tamo. Aṯi xabro l babi mərre: "Ašər qṭəlle babox! W  qṭəlle  u  ʕammo du Brahim d be Šabo w qṭəlle u ʕammo Saʕdo d be Manno.“  Omər:  “Baʕ  yabo  uno mən kibi d samno? ʕAs kibi d tuleno u ḥayf d babi?“
0172. Fayiši ag garmaṯṯe tamo. W kqoyəm hul d rawiḥo čike b Məḏyaḏ. Han  naqqa,  u ʕamo, haw fayəš koṯe l Məḏyaḏ. W qayəm babi ste aṯi. Qayəm aṯi. W  manṭəlele i žənbavayḏi, i Šano haṯe i, uʕdo i emo di  Basse  w  di  Sade  w  di  Zaho. Šqəlole w aḥna naʕime wayna w qayəm mnabəlelan. Hawila  m  babi  tloṯo  (3) abne w tlot (3) kačkat.
0173. Ǧan: Ešma mən wa i aṯto d babox?
0174. ʕAmmo Išoʕ: Əšma Šano,  Maqsiye  Šano.  I  Šano  d be  Daḥḥəke  əmmiwola.  Be Daḥḥəke kətle harke (bu  Swed)  braziyin mraziyin,  harke.  Qayəm  amṭele  l gabayna w yatəwina bab botayḏan. Han naqqa qamayto huwenawo gab u  ʕIsa  d be Awrohəm, gabayye huwenawo. Ab botayḏan l be ʕAzizke, Ǧamila maḥətwola  bənne u sawalaṯṯe w aq qanyonaṯṯe bab botayḏan.  
0175. Bote  rabe  xəd  i  qəžla ne. Qayəm azzan gab i Ǧamila əmmi: "Ǧamila ksaymina raǧa m Aloho w menəx  d  maxlət  ab botayḏan gəd yətwina w huwena moro lab botayḏan." Mərla: "Abri ramḥəl zoxu  lu ḥṣodo aʕmayna gəd maxlalxune." Kqoyəm ʕammi w babi kəzzən aʕmayye  lu  ḥṣodo, lu darbo d Kfar-ʕElo,  li  arʕayḏan  tamo.  
0176. Kətwolan  arʕoṯo  diḏan  b xwa. Dəwriwonne.  Kqoyəm  kəmšayʕo  xabro  li  ʕaskar,  kəmmo:   "Zoxu   msakunne, mawbelunne li ʕaskariye." Koṯən i ʕaskar nəfli  bəṯr  ʕammi  w  bəṯər  babi. ʕAmmi kmahzəm, babi kməskile li ʕaskariye l Šexane.  
0177. B  Šexane,  kətwo  tamo məḏyoye ġalabe  ʕaskar.  Hənne  stene  m tamo,  meqəm  mi  ʕaskariye  əzzənwo saymiwo darbone. Təwriwo kefe, meqəm m darbe di  ʕaskariye,  təwriwo  kefe  w saymiwo.... 
0178. Omər babi mərle laḥ ḥawrone: "Mərli  abri!  Ḥawrone,  yaho  ḥaru baytayna. Mbahdəli  an  naʕimayḏan.  Mən  ksaymina  harke?"  Mərre: "Aydarbo?" Mərle: "Lə ḥarəwxu hatu." Omər ʕaṣriye mawbəlallan  li  odaye  li  qawiše  d maḥətallan tamo. Omər uno ǧəġara lə kšuteno... Mərle  laḥ  ḥawrone  mərle: "Mḥalequ i qotiyayo, həwalli i qotiye..." Omər maləflili  ǧəġara... Omər  u nawbači, kəlle bu tarʕo.
0179. Babi mərle, qayəm mərlele lu ʕaskar:  "Hawli  dastur du čaqmaqayḏox d maqəṯno i ǧəġarayḏi..." I naqqa d hulele  u  čaqmaq,  hulele dəkumo, maqlable w mərle: "Ya alla  w  ya  Xwade."  Mahzamle  aṯi  lə  ḥḏor  d Maḥsarte. Bu lalyawo. Aḥ ḥawronayḏe  fayiši,  huwwe  aṯi  b  lalyo  šəmšo d ṣahro we. Han naqqa d nohər aʕle. 
0180. Kzoyəʕ d qəṭlile,  omər:  "Azzino  čəkno  bu atuno du kalšo, omər: "Gəd fašno adlalyo harke bu atuno."" Čik bu atuno,  omər kətwo taʕlo, uṯewo u mirat nuwaḥwo aʕli, omər u miratano gəd  maqṭeli  Alo, omər: "Qayəm falətno bəṯre bəṯre bak kefe", —  omər, —  "fayəšno  bu  atunawo  talyo hul d ʕatəm. Məd ʕatəm, mərli: "B lalyo..." U yawmawo fayəš  tamo.  
0181. Qayəm b lalyo yalla w ya xwade, omər: "Aṯino l  Kənderib", — omər, —  i  naqqayo  kətwo məḏyoye tamo b Kənderib. Kətwobən 10-15 bote. Ṣəroye gab Farḥo  ʕIsəka.  Gab hani  wayye."  Omər:  "Dəqli  bu  šəbbak,  mərre:  "Hə  Barṣawmo?" —  Mərli:   "Alo kaṯino... b xaṭər dəṯxu!" Mərre: "ʕBar! ʕBar!" Mərle: "Lo!  Gəd  əzzino."  Omər: "Aṯino l Məḏyaḏ w fayəš b Məḏyaḏ." W han naqqa mərle: "Gəd fətaḥno  i  dəkkano."
0182. Li  ʕaskariye  l azze.  Aṯi  ʕafu,  li  ʕaskariye,  fayəš  lə  km belilan   li ʕaskariye, omər: "Han naqqa gəd əzzi mzabanno u  dahwayḏi.  Bak  kallat  diḏi gəd futaḥni dəkkano." Omər kətwo  graʕto  du  qaymaqam  d  Məḏyaḏ.  Ṣalḥayto ṣəraytowa. Həwyowa bab bote d be Masso d kətne si  rawmo,  ǧiran  di  ṣaraye.
0183. Uʕdo šəqlile lawo Aṣmaro u ḥaḥoyo, omər: "Qayəm  azzino  mərlila: "Ašər  kit gabi dahwo, dambəqyoṯo, ḥəmre d wardo w flan, lə  kšəqlatte?"  Əmmo:  "Tay  d ḥəzyanne! Gəd šəqlanne."" Hiyya ṣəraytowa. Omər: "Azzano  l aṯina  lə  ḥḏoḏe  bu bazar. Mərli: "Ašər kazzino mṣarafnolle b Anḥəl, hala b Astəl." Omər: "Mḥeli  w mərle: "Ya Alla w ya Xwade!"" Əmmo... hiya mšayaʕla l Səlo u barbunəṣi  mərla: "Zox u Barṣawmo mawbele kallat. Zox itaw bu darbo  d  Astəl  b  qamuṯe.  Tamo qṭale w mawbəl ak kallat.""  Omər:  "Azzi  l  Astəl,  u  Slayman  d be  Malle  i naqqayo, Malke Malle, kətwo u Šamʕun d be Baḥḥo, kətwo Malke ʕƏbe, kətwo  m be Karkənni u Šlaymən b Astəl. 
0184. Kətwobən 10 (ʕaṣro) bote b Astəl.  Omər:  "Azzino maṣrafli ak kallat diḏi, uno w u  Slayman  d be  Malle."  Omər:  "Səmili  kulle maǧidiye w maḥtili b ʕebi." Omər  mərle:  "U  Slayman  aṯi  aʕmi,  omər:  "Abri Barṣawmo fəš adlalyo, adlalyo fəš harke. Ṣafro  zox."" Mərle:  "ʕAmmo  bayn  l Məḏyaḏ w l Astəl arbaʕ (4) faṣḥat yo. W an naʕime w u baytayḏan baroyo. W  an naʕimayḏan səb ḥoli ne, lazəm d əzzino." Omər: "Mḥeli aṯino", — omər, — "heš  čaġ  di ʕito yo", —  omər, — "bi dəkṯo d maʕmarre i lisa (ǧimnasyum)."
0185. Kətwo meqəm  darġe, uṯewo, faytiwo b Astəl uṯanwo l Məḏyaḏ", —  omər, —  "ḥərli  ḥa  maʕlele  qarʕe  w naḥət." Omər: "Alo hano aṯi l qamuṯi d quṭeli w d maḥrəw bayti." Omər mərli:  "D mahzamno, mu ḥəkəm di tfənge lə kmahzamno, fayəš, ”de ya Alla w ya  Xwade!”, ḥuzena mən yo." Omər:  "Maləzli  maləzli", —  omər, —  "abəʕ  d  qoyəm,  mərli:  "Masa alxayr! (Brix ramšo!)" Mərle: "Xayr w karame kəriv Barṣawm, (Brixo brix  kəriv Barṣawm)." Mərle: "D faḏḏal! (Mfaḏəl! Xlaṣ!)" Mərli: "La maʕ  baʕəḏna  tə  nəmši, (Lo, ʕam ḥḏoḏe gəd mhalxina)." Omər:  "Laaaaa!  D  faḏḏal  ənta,  tə  nəmši  maʕ baʕəḏna, (Looooo! Hat mfaḏəl, gəd mhalxina ʕam ḥḏoḏe)."
0186. Mərle  omər:  "Mədle  də mčakčək ruḥe" —  omər, —  "ḥḏənli." Babi xəd  baṭlo we,  arbʕo  zlamat  xəd  hawo  lə qədriwo aʕle,  omər:  "Mədle  maḥətle  li  tfənge  bayn  l uno  w  luwwe  w  i xanǧarayḏe fayəš kmusakla w uno kubaʕno d gurašno i xanǧar  w  huwwe  kmosək ruḥe ʕal i xanǧar. W kubene bad dəkume."
0187. Mawbele mi dukṯo di lisa  w  hul  su Baqəmawi (Karayolları Bakımevi) d Məḏyaḏ, omər:  "Ḥərli  kaṯi  Ḥəsayn  Kaḥya. Ḥaǧǧi we, bu məǧləs ʕəmumi d  Məḏyaḏ  aʕḏa we.  M  Astəl we,  əzzewo  samwo  i waḏifayḏe w ʕaṣriye duʕarwo. Kəlle rawixo ʕal i səsto w kit aʕme 3-4  (tloṯ-arbaʕ) niše." — “Waḥ! Waḥ! Waḥ! Kəriv Barṣawm ayš xayr we? Ayš xayr we?  (Waḥ! Waḥ! Waḥ! Kəriv Barṣawm mən xer yo?  Mən  xer yo?)"  Omər  mərli:  "Walla  ʕammoḥaǧǧi ǧa ti yəqtəlni w ixalli uladi yatame. (Alo ʕammo ḥaǧǧi aṯi d quṭeli  w d ṭore an naʕimayḏi yatume)" — “Waḥ! Waḥ!  Waḥ!  Kalb  əbən  l  kalb!  Mo  Šex Fatḥalla ḥat baxt! (Waḥ! Waḥ! Waḥ! Kalbo abre du  kalbo!  Lo  Šex  Fatḥulla maḥətle baxto!)" Omər lə mtanele,  omər  mərle:  "Barṣawm  fallətu,  fallətu (Barṣawm marfayye, marfayye)!" Mərli: "La ʕammo, (lo  ʕammo)!"  Omər:  "Čaqmaq  altəfənge šila w ʕatiniye (mayəl u čəqmaq di tfənge w hawliyo)!"
0188. Omər: "Šməṭli  u čaqmaq di tfənge w mnawəlileyo w hulile  dəkumo  w  ‘Yalla  w  ya  Xwade‘  w rahəṭina l Məḏyaḏ. W u zlamawo u barbunəṣi, azze Səlo u barbunəṣi,  mayəṯ  w bʕiǧ.  Naqqa ḥreto babi lə nafilo ʕayne aʕle.  
0189. Omər:  "Aṯino,  qayəm  azzino, šqəlili šuqo, šqəlili mədone, han naqqa bad dukkane d be Šuše. Meqəm  dukkane latwo." Omər: "Mawbalnowola maḥətnowola ʕal u tarʕo w kətwoli droʕo (mətro)  d qayso, mzabannowo  šuqo.  ʕAṣriye  manṭenowo  aṯ  ṯawbayḏi  taḥt  katfi  lab botayḏan w b imomo mawbannowolle." Omər: "Qayəm ḥa yawmo aṯi binbaši  l  gabi, mərle: "Maṣrafli lira d dahwo."" I lira b  ḥamšo  (5)  maǧidiye wa.  
0190. Omər:  "Ašər aʕmi kallat layto." Omər: "Aydarbo layt aʕmox kallat?!"  Omər:  "Maḥətleli  qəm ab baṣtonat, twərle droʕi", — omər, — "twərle  droʕi,  binbaši  di  ʕaskariye,  lə qadərno d umarno mede." Omər: "Aṯino maṣərre droʕi,  flan  de  de,  nayəḥ.  W qayəm hedi azzino lab botayḏan maʕmarlan."
0191. Babi hedi  səmle  quntarat,  səmle mtahədiyat w səmle, maltamle w ʕwədle. Han naqqa  omər:  "Hawi  gabi  kallat", — omər, — "Han naqqa bdeli bi ʕmara. Kšuqanno mal w  kmaltamno  flan  w  bəhvan, omər: "Aṯi, ḥa yawmo, ḥa l gabi."" Naysa lə kəmminala haṯe.
0192. Ǧan: Qay ʕAmmo Išoʕ?
0193. ʕAmmo Išoʕ: E lo lə kəbʕeno, balki l hən mənayye, d lə busamme, omər:  "Aṯi  l gabi ḥa omər mərle: "ʕAmmo Barṣawmo, kəmmi  “Nafəq  banqanoṭat  daḥ  ḥamməšmo (500) noṭat.""
0194. Ḥamməšmo (500) noṭat i naqqayo ḥaṯe nafəqiwo. Bəṯr  b  ḥṣar  (10)  əšne  mu Sayfo, omər: "Kəbʕeno d ḥuzeno ḥa  maḥ  ḥamməšmo  (500)  noṭatani  b  baxtox." Omər: "Ftəḥli u mǧar, grəšli ḥa, nšəqle, mərle: "Axxxxxxxxx! Meqəm d  maṯno  d ḥuzeno ḥa mani b kisi.""
0195. Ḥamməšmo (500) noṭat, yaʕni uʕdo falge d  kron.  W  han  naqqa  babi  mədle ʕwədle w ʕwədle w ʕwədle w ʕwədle w ʕwədle hul li šato dan  alfo  w čaʕmo w tmone w ḥamši (1958) d mayiṯo i aṯto d babi. 
0196. Mayiṯo i aṯto  d  babi, əno ste manṭəlili  i  Fərdo  w  gawərno  ban  arbʕi  (1940).  Səmli  məštuṯo rabṯo. Mašalla u ḥal diḏan basimo w zangin na. More d sawal na w more  d məlk na, more d bote na. 
0197. Əno ste nafəqno b ʕaynoṯo ftiḥe, ġalabe  ǧehati wi  bi madrašto. Fayəš kʕuwadno bi daʕwa wakiliye, omər qayəm omər aṯino,  omər han naqqa i aṯto d babi hulalox ḥaye. I naqqa d mayəṯ  u  Brahim  d be  Šabo, bəṯr mu Brahim d be Šabo b tarte əšne i aṯto d babi  ste  mayiṯo.  
0198. Han  naqqa babi əzzewo li ʕito, i Qətso d be Gawwo, i emo d Xori Gabro, i  aṯto  d  Qašo Ǧərǧo, i emo d Xori Nəʕman i Farida w hani əmmiwole: “Barṣawmo  xayifo  gwar. Meqəm d nəflət.“ Kətwo ḥḏo kfarzayto, əbʕiwo d šəqliwola  l  babi.  Qayəm... ḥḏo kačke naʕəmto wa... Babi zlam sowo.  
0199. Qayəm  aṯən  nošo  mərralli,  əmmi ašər b lalyo w b imomo, i ʕAmša w i Qətso d be Gawwo  w  i  Farida  d be  Qašo Ǧərǧo w hani kəmmile l babox: “Gwar! Gwar!  E  hat  magwere!“  Qayəm  ʕaṣriye yatəwno bu bayto. U Yusəf ano... uʕdo Yusəf Kaspo, i naqqayo gabi we.  Qurewo gabi. ʕAṣriye umarno: "De zox qrayle l babi l larke."
0200. Babi huwewo  lalʕəl  bam məneḏər ʕloye. Aḥna  huwenawo  bi  nave.  Aṯi.  Yatəwina  umarno:  "Tox  baba maḥšəm." Omər: "Maḥšamli, e  tox  maḥšəm!"  L axile  aʕmi,  omər:  "Xer yo  abri?!" Umarno: "Baaaaa!" Omər: "Mune?!" Umarno: "Əno u abrayḏox no w bayn  l uno  w  luxat ḥṭiṯo layto. Ba, ənkan d gəwrət, əno gəd  magwarnolox."
0201. Babi  ʕayne  mdamʕi, omər: "Abri Aloho d huwewolox ḥa kurrəko, duwewolox ḥa naʕimo,  lə  guwarnowo. Bale hama hat kuḏʕət!" Umarno: "Babo mqapət i masalaṯe, hul də mkamli an  arbʕi yawme di maqsiye, ʕal Aloho w aʕli. Gəd əzzi manṭenolox uno  ḥḏo  w  hat  lə ḥarulox." Mərle: "Abri hat kəḏʕət!"
0202. Kaməl an arbʕi yawme di maqsiye, səmlan  u  laḥmayḏa,  deri  yawmo  mšayaʕli bəṯr xale (ḥəlto) Ḥabbo. I aṯto du ʕIsa d be ʕAzər,  mərdalliye wa.  W  bəṯər du Ǧəǧe d be Ǧəlle w rawəxina, azzano l Mərde. Umarno: "Gəd  əzzi  manṭene  me Mərde, an niše d Mərde b ʕaqəl ne w rakixe ne w i ṭabiʕaṯṯe  basəmto yo.  Kazzi d manṭene ḥḏo me Mərde ʕal qad diḏe."
0203. Ǧan: Haṯe ayna šato wa?
0204. ʕAmmo Išoʕ: I šato dan 1958, alfo w čaʕmo w šwaʕ w ḥamši. I naqqayo ʕəmre  d babi, i naqqayo ʕəmre šawʕi (70) əšne we. Azzino l Mərde. Azzino l  be  Saxle.
0205. Be Saxle am mərhovin diḏan wayne. Ġalabe ʕayle zangin wayye. Ġalabe. Aḥna  w hənne ʕam ḥḏoḏe sayminawo taǧara w əzzanowo w uṯenawo  sə  ḥḏoḏe,  ḥa  bayto wayna.
0206. Qayəm azzino se ḥəlto Bahiǧa, i aṯto d Alyas u rabo yo. Kətwo Saʕid w  Pəṭrus w Alyas. Alyas u rabo yo. Azzino  l  gabayye,  umarno:  "Ḥəlto  Bahiǧa?"  Əmmo: "Mən yo?" Umarno: "Li raǧa mənki, walla arid  ta  zawwəǧ  abuy.  Yəlzamni  mara. Tikun ʕəmra anqaṣ mən əl xamse w ṯeṯin (35) w azyad mən al  xamse  w  ʕəšrin (25). Yaʕni bayn l 25 w  35.  Balki  Alla  Tʕala  yəʕtiya  walad  ši!!?  Hič olmazsa tə nəfraḥ fiyu." (Kətli  raǧa  menəx.  Alo  kubaʕ  d  magwarno  babi. Kubaʕlan aṯto. Dowe ʕəmra noqəṣ maḥ ḥamməš w tleṯi (35) w zoyəd  maḥ  ḥamməš w ʕəsri (25). Yaʕni bayn laḥ 25 w laḥ 35 šne. Balki Aloho ubele naʕimo  mede d məfṣəḥina buwwe)"
0207. Omər: "Əno ḥzeli haṯe i aṯto d babi,  uʕdo  d  manṭeli,  d kətli mena tloṯo aḥunone w ḥoṯo, Raḥel yo. Uʕdo kəlla harke kəwyo b  Noršbori (Norsborg). Gab u abro, gab u Zuher. Hiyya ste qṭiwolle u gawro b  Bənebil, gawərto, kətwola tre kurrəkin w kačke. Han naqqa hiyya w u ḥəmyono w  hani l uṯanwo l ḥḏoḏe, faqire wayye. 
0208. Qayəm manṭela li Dayro du Zaʕfaran,  i  atto d babi w a tloṯo naʕimayḏa, maḥtila  gab  b  Saxle.  ʕAyle  ġalabe  naḏife wayye w kayise w təǧǧar wayye.  Ubowa  i  nafaqaṯṯe  i  ʕito.  I  nafaqaṯṯe, ubowalle, mi ʕito. Mrabewolle an naʕimayḏa. Lə kəbʕo d fayšo bi qriṯo.
0209. Ḥəzyoli haṯe, kəlla ktəl yo u lḥef d Alyas.  I  aṯto  d  babi.  Umarno:  "Xale Bahiǧa, hay mənayye?" Əmmo: "Əbni hay, mən Bənebil ye qatalu  zawǧa.  Ləha  ṯaṯ ulad."
0210. Qṭəlle u gawro w kətla tloṯo naʕime w gabayna harke həwanne  odaye.  Gabayna kowən. Umarno: "Haṯe lə kšəqlo babi?" Əmmo: "Oooooooo, ʕas kmaǧrena d  əmminala w flan!? Baʕ d ḥuzena. Bale mədlox." Qayəm hulali əšme  d  tloṯ  niše,  ḥḏo əəəəəəəəə, əh b Maxxule wa. W ḥḏo i ḥoṯo d Alyas u  ǧamči wa  w  ḥḏo  ste  i barṯo d Qašo Amsiḥ. Əmmi: “At tloṯani  zox  ḥur  aʕlayye,  ayna  d  maʕǧəbət, balki ubiloxyo.“ 
0211. Qayəm azzano uno w xale Ḥabbo qamayto layo  d be  Maxxule  w ḥərlan aʕla, lə qṭəʕle ʕaqəl diḏan mena. Bəṯr azzano gab i  ḥreto,  umarno: "Alo haṯe rabṯo yo lə  kuwelan  naʕime,  haṯe  matrekulla."  Bəṯər  fəšwole  at tartani, qayəm mšayaʕli bəṯr babi umarno: "Ba! Tox  ʕaǧala!"  Hulile  talafon umarno: "Tox!" Qayəm babi aṯi, huwwe w u Yaḥqo. 
0212. Han  naqqa  kətle  aʕle  palṭo šafiro, hoooooooo, heš i quwwayḏe aʕle wa. U Ablaḥḥadayḏan stene  aʕmayye we. Hano u abro du Ḥanna d be Ablaḥḥad. Uʕdo kəlle b Kolən (Köln, Almanya).  Hawo ste manṭalle, naʕimo aʕmayye w aṯən, omər: "Mən  səmlox  abri?"  Umarno:  "Ašər babo, ḥzeli ḥḏo tarte. Ḥzay ayna d qoṭəʕ ʕaqəl diḏox mena, gəd ṭəlbinala.
0213. Azzano qamayto, ḥərlan ʕal hayo, kəlla mḥamarto, mbaṭarto. Babi,  zlam  čike bu ʕumro rabo, bale dlo gərwe. I naqqa d  ḥəzyoli  dlo  gərwe,  umarno:  "Alo haṯe lə kəwyolan l Məḏyaḏ. Haṯe l Məḏyaḏ  lə  kəwyo  (gaḥxo).  Dlo  gərwe yo." Babi nafəl lebe biyya, omər: "Abri haṯe kayəsto yo!"  Umarno:  "Ba!"  Omər:  "Mən?" Umarno: "Haṯe hiyya w i Fərdo lə kməbli u laḥmo ʕam ḥḏoḏe Alo,  zaḥme yo.  Dlo gərwe yo mʕamarto, mṣaḥarto yo. Hat zlam b ʕumro hat, lo  ṭray."
0214. Qayəm  azzano l be Qašo Amsiḥ. Azzan d ḥayrina ʕal i kačke d Qašo Amsiḥ  stene.  Qayəm  i emo mərlali əmmo: "Uuuuuu hat rabo hat, babox sowo, ema kubinala?" Umarno:  "Bi zoriye lə kšəqlinala mənayxu. Kəbʕetu hawu, kəbʕetu l ubitu. Ahla w sahla!"
0215. Aṯino bi šuqo ḥzeli ḥəlto Bahiǧa w ḥəlto Marro əmmo:  "Alo  maqnaʕlan  Raḥel, mərla: "Madamki hawxa kəmwaṣfitunne, ʕayle šarifin ne  w  zanginin ne  w  ʕayle rabṯo ne w flan w behvan. Dowe naṣib gəd šəqlalle."" E umarno:  "ʕOmər  baytəx! Yalla!" Qayəm azzano uno w xale Ḥabbo w u Ǧəǧe. Kaṯina m be  Qašo  Amsiḥ.  Han naqqa babi w u Yaḥqo ste aʕmayye. 
0216. Azzano gab  ḥasyo  Ḥanna  Dolabani,  Aloho mḥasele, miḥasena baṣ ṣlawoṯayḏe. Kəlle bi odayayḏe. Kəzze  w  oṯe  w  idoṯe bəṯre.  “Barəxmor!  Barəxmor!  Aloho  mbarex!  Xer yo  abri?“  Umarno:   “Ašər sayyidna d umarnolox mede, kəbʕena d  ṭəlbina  Raḥel  l  babi.“  Omər:  “Abri ġalabe kayiso! Aloho mbarəx aʕlox! Mu  yawmo  qamoyo  gəd  umarnowolox,  bas mnakafno. Ḥasyo no,  uno  lə  kuweli.  Ġalabe  kayəsto yo,  aṯto  ʕamərto yo  w kayəsto yo. Bale Alo  kətla  ḥəmyono  čike  daywono yo  w  u  barḥəmayḏa  čike daywono, maqneʕunne bu ʕaqəl w mawbelu.“ 
0217. Umarno: "De  han  naqqa,  yabo  Ǧəǧe gəd məskinalox ǧip, dəmxinawo bu utel,  eeeeeeeee  daǧ  ǧizrawiye  b  Mərde." Utel ə, laltaḥ m Iš Banqasi, utel ġalabe basimo,  dəmxinawo  buwwe. Əno w babi dəmxinawo b odaye w u Yaḥqo w u Ǧəǧe dəmxiwo b odaye.  Han  naqqa msəkli ǧip b 45 noṭat d əzze l Bənebil. 
0218. Ṣafro i saʕa ban  arbaʕ  (4)  xayifo gəd manṭe Ḥanna w ʕammo Ḥanna, Ḥanna l Qas, kəmmile, ḥa mašhur yo.  Ḥa  rabo, u abro Adib,  uʕdo  kəlle  bə  Ṣṭanbul yo,  u  Adib.  Manṭelan  d  məžġəlina aʕmayye. Qayəm... naysa, ṣafro makreli u ǧip, ṣafro gəd  rowəx  u  Ǧəǧe  w gəd əzze. U Ǧəǧe huwwe w u Yaḥqo b odaye w uno w babi b odaye. U Ablaḥḥad  w i ḥəlto Ḥabbo mšayʕiwolan l be Saxle, tamo dəmxiwo. 
0219. Hawi falge  d  lalyo,  l ḥḏore d falge d lalyo, kḥarno babi koṯe “of  of“  diḏe.  Waḥ!  Qayəmno:  “Ba mən yo? Xer yo ba!?“ Omər: "Abri maḥəslox?" Umarno: "E." omər: "Abri  d  saymət  b diḏi i žənnəkayo lə kšəqlinala, kətla tloṯo naʕime, an naʕime  dak  kačkat diḏi. Kul ḥa kətte tloṯo-arbo w flan. Mulena an naʕime du ʕamo  bu  bayto?!"
0220. Umarno: "Ba Aloho lə maṭʕanlox u  ġamawo!  Əno  mrabeli  ʕaṣro  (10)  naʕime, kulle səmili ənsanat. Əno gəd mrabeno, hat lə ḥarulox  maṯe  yabo."  Omər:  "Lo abri!" E umarno: "Ba ʕal ʕayni, ṭrowe. Kazzi d umarno lu Ǧəǧe  d  l əzze.  Ǧəǧe qum." Qayəm azzi maqəmli u Ǧəǧe, umarno: "Xayifo yabo,  xayifo  zox  mawbəl  u ǧip ṭər borəm qəm i banqa, rwax w zox. Əno  ste  gəd  mʕaṭalno  ruḥi  harke. Azzino, ʕafiye aʕlox li ṭuwalet, aṯino umarno: "Ba!?" omər:  "Mune?  Umarno:  "U Ǧəǧe d be Ǧəlle yabo lə kdoməx! Azze! E ġamo layt,  ṭr oṯe  ba,  ʕal  aʕ ʕayne! Lo lo! ʕAl aʕ ʕayne, kəmamrət ba! Ṭrowe!
0221. Qayəm daməxina, m ṣafro u Ǧəǧe manṭele Ḥanna w Adib,  rawəxina  azzano  su ḥasyo. Kulayna ʕam ḥḏoḏe. Azzano li ʕito dan Arbʕi, kəlle u mḥasyo du  ḥasyo naqla ḥreto, mḥasena baṣ ṣlawoṯayḏe, kəzze w oṯe.  “Barəxmor!“, —  omər, —  “aloho mbarex! Ahla w sahla! Salame xoǧa Ḥanna! Salame!“, —  omər, —  “alla   i  salləmək sayyidna!“  Omər:  “Xoǧa  Ḥanna!“  Omər:  “D  faḏḏal  sayyidna!“  Omər:  “Hawḏe ʕaylət na, iqulələn Bayt Qas Malke, Barṣawm Qas Malke mašhur we. W  haḏa  əbnu Išoʕ we. W haḏa Yaḥqo əbən ʕammu we w haḏa Ǧəǧe we w haḏa fəlan we. Iridun  ti yaxḏun Raḥel.“ (Hani ʕayle mə diḏan yo,  kəmmənne  be  Qašo  Malke,  Barṣawm Qašo Malke. Barṣawm Qašo Malke ḥa iḏiʕo yo. W hano u abro i Išoʕ yo.  W  hano u Yaḥqo abre du ʕammo yo. W hano u Ǧəǧe yo w hano flan yo.  
0222. Aṯən  d  ṭəlbi  i Raḥel) omər: “Ooooooooo sayyidna...“ Omər: “Masale ṯaqileye, nəḥne w  əl  ʕalam qatalna baʕəḏna...“ (I  masale  yaqərto yo,  aḥna  w  u  ʕulmo  qṭilan  ḥḏoḏe aʕla...) Qṭiwolle u gawro di Raḥel, han naqqa mawxa, u  abro we,  i  aṯto  du abro wa. “... w ana moqbal w flan...“ Omər.  U  ḥasyo  mərleli:  “Išoʕ!  Əbni ġalləḏluye! Ġalləḏluye!“ (Išoʕ!  Abri  maḥləmleyo!  Maḥləmleyo!)  Msəkli  ak kallat, mawfaqli...
0280. Fərdo (i aṯto): Masweʕe bak kallat hə.
0224. ʕAmmo Išoʕ: Mədli arbo daḥ ḥamməšmo (500) w maḥətlile ḥreno stene aʕmayye  d mo (100), umarno: "D faḏḏal sayyidna!" Omər: "ʕTiyu li xoǧa ḥanna."
0282. Me d ḥzele ak kallat čike rafi, umarno: "Təʕrəf  xoǧa  Ḥanna,  layš  aʕtik  əl ləṯman? (Kəḏʕət xoǧa Ḥanna qay kubenox ak kallatani?)" Umarno: "Aʕtik  hay  əl ləṯman lə xaṭər d qaššəʕla xayra. Balki  Alla  tʕala  yəʕtina  walad  mənna. Nəḥne la qatalna əbnək, wala ləna maʕək  dašmane,  wala  ši,  w  la  raḥəlna mənnək (Kubenox ak kallatani lašan d ḥuzena xer diḏa.  Balki  Aloho  ubelan naʕimo mede mena. Aḥna lo qṭilan u abrayḏox w lo kətlan dažmane aʕmox. W  lo mede w lə ḥarulan menox)" Omər: "Əbni la kan  tkunən  məḏyaḏiye,  walla  makan aqbal, bale təqšaʕun alf xayr mənna. Bale ana uladi  moʕtiyin  ha!  (Abri  d luwetuwo məḏyoye, Alo lə maqbalnowo, ənšalla ḥuzetu alfo xerat mena. Bas  an naʕimayḏi lə kubenən ha!)"
----
0283. Qayəm huli lu abro l Adib stene alfo (1000) noṭat w qayəm hənne azzən,  əno ste aṯino, umarno: "Yabo toxu, madamki lə kubetu, toxu mawbelu  an  naʕimaṯxu w ag galaṯxu w aǧ ǧulaṯxu, aḥna kətlan. I Raḥel w u fəṣṭanayḏa w bas w  mede ḥreno lə ḥarulan." Qayəm azzano l bə Saxle falge  d  yawmo.  Kəllan  kəxlina, səmanwolan ʕaǧin-kətal, kəxlina. U  beʕe  w  flan.  Haṯe  ste  ḥəlto  Xətən kəwyo, b Fitya (Fittǧa, bu Swed) kəwyo. Kətla  tloṯo-arbʕo  naʕime  harke  b Fitya yo. 
0284. Aṯyo d mawbəlo an naʕime, umarno:  "Ba!"  Omər:  "Mune?"  Umarno:  "Qum kəlla Raḥel kʕərwo ḥeṭe, aḏiʕət, li aṯto d babi d kətyo harke b Noršbori.  W aṯto armalṭo yo w hat stene arməlo,  hat  zox  məžġəl  aʕma.  D  l əmmət  abri karre wa, lale wa, ṣaqate wa, smiṯo wa, hat manfəloxli! Ramḥəl d lə  saymət  meni gazəne, zox məžġəl aʕma! Kan qṭəʕlox ʕaqəl diḏox mena, gəd saymina šuġlox  w dlo stene, bəṯr d lə saymət gazəne meni." Omər: "Ṭrowe abri!" Azze žġil aʕma  w aṯi, omər: "Ġalabe kayəsto yo." E umarno: "ʕOmər bayte d  Aloho,  de  zox  yabo, məq qayəs kit aʕmox kallat?" Omər: "Kit aʕmi arbʕalfo  (4000)  noṭat."  Umarno: "De zox mšayəʕli ʕaṣroalfo (10 000) noṭat ḥrene w əno gəd  mḥaḏarnola  w  hat Ǧəǧe w u Ablaḥḥad zoxu. U Ablaḥḥad ṭər ʕaṣriye amṭeli ak kallat w oṯe w  hat zox."
0285. Qayəm azzano mbelolan li dəkkano də Brahim Aqṣoy  (šbrahim  Aksoy).  Kətwole təǧara rabṯo ġalabe. Əno w ḥəlto ḥabbo w ḥəlto Marro w flan  azzano.  Ḥəlto Ḥabbo aʕmayna w azzano qṭəʕalla ǧule w qṭəʕalla w qṭəʕalla w qṭəʕalla  baġol malyo. Msəkle alfo w šwaʕmo (1700) noṭat. Qṭaʕ maṯe, qṭaʕ mano,  qṭaʕ  mano, qṭaʕ mano.... umarno: "Brahim b məq qayəs yo?"  Omər:  "Lo,  ṭrowe  i  xəlʕayḏi. Brahim u ḥawrayḏan we, bi ḥaraytaṯe, ḥaq di kayisuṯayo, ləno səmwoli  mabʕuṯ. Mʕawanli ġalabe, səmwoli mabʕuṯ. 
0286. Qayəm omər: "Lo." Omər: "Lo." Umarno: "Lo  abuy, Alla wakil d əmmət qərš nəquṣo d ṭorət, lə kmawbalnolle.  Čənki  hano  latlan ḥaq. Bas kubatlan xəlʕa šaraf yo. Bas d  mbelina  u  malayḏox  mi  dəkkano  b balaš, lə kowe!"
0287. Qayəm ḥšəwle msəkle alfo w  šwaʕmo  w  ʕəsri  (1720)  noṭat. Šqile meni alfo w ḥamməšmo (1500) w fayətli bam maṯe w  ʕəsri  (220).  Qayəm mbelolan su ḥayoṭo,  Ǧorǧ.  Lə  kuḏaʕno  mən  əmmiwole,  əmmina:  "Ḥur  babi, kəbʕena d ḥayṭatlan aǧ ǧulani xayifo, gəd mbelina i kalayḏan w  gəd  əzzano." Omər: "Ṭrowe ʕal aʕ ʕayne!"
0288. Qayəm aṯyo ḥəṭlela aǧ ǧulayḏa; am  manṭowat  diḏa  w  af  fəṣeṭənayḏa  w  af flanayḏa. Qayəm azzano ste sə Yaḥqub Maxxule, hno we...  zəfkar we.  Šqəlalla dahwo, šqəlalla ḥəmre w šqəlalla šayre w šqəlalla marwode w mḥaḏarlan  w  ya Alla w ya Xwade! Mawbəlolan w hawi 15 b konən ḥaroyo. 
0289. Mawbelan  i  Raḥel  lu bayto. Qayəm aṯi l Xori Nəʕman w lu ḥasyo mbarxulle. Bəṯr  4-5,  2-3  yarḥe aṯyo ḥəlto Ḥabbo əmmo: "Alo i  kalayḏan  abri,  ʕamərto yo!"  E  umarno:  "ʕOmər bayte d Aloho!"
0290. Bəṯr b təšʕo yarḥe w ʕaṣro yawme Aloho hulela u  Farid.  Farid,  han  naqqa aḥuni yo, e. Han naqqa bas yo adlalyo, mawrəxinala?
0291. Ǧan: Mawrəx, mawrəx, mawrəx...
0292. ʕAmmo Išoʕ: E ġalabe yo ən nəgreʕox...
0293. Ǧan: Mawrəx, mawrəx, mawrəx...
0294. ʕAmmo Išoʕ: Naysa qayəm manṭolan i Raḥel. W han naqqa babi yətawwo lalʕəl  w əno w i Fərdo laltaḥ.
0295. Qayəm yawmo mhawarle aʕli babi, omər... lo... ḥolo ḥanna aṯiwo l  Məḏyaḏ, omər... lo... babi mərleli omər: "Abri i Raḥel  kbəxyo  ʕal  an  naʕimayḏa, yawmo mawbela ṭər ḥəzyo an naʕimayḏa."
0296. Farida: E hama haṯe gəd məžġolət? Məžġəl ġer mede!
0297. Ǧan: E ġamo layto, e mdawəm...
0298. ʕAmmo Išoʕ: Mdawmina..  han  naqqa...  Qayəm  umarno:  "Ṭrowe!"  Qayəm  azzino msəkli ṭaqsi b ḥamšo w arbi (45) noṭat.  Gəd  mawbeli  l  Mərde  w  manṭeli. Qayəm azzan li dəkkano  du  Yusəf  d be  Əllo.  Šqəlallan  pəneṭər  w  šqilan lastikat w gərwe w ǧule w flan. Mlelan čanṭa hawxa rabṯo w azzano l  Mərde. Əno w i Raḥel. Əno w i Raḥel w u šəfer. Azzano li Dayro du  Zaʕfaran.  Kətwo tamo ʕAbdalla u greʕo di dayro... štay i qaḥwayḏox w bəṯr?
0299. Ǧan: Ġamo layto. ʕAmmo Išoʕ azzoxu...
0300. ʕAmmo Išoʕ: Mšayaʕli ʕAbdalla l Bənebil, manṭele an naʕime w ʕammo ḥanna,  u Zuher w u Ṣawme w u ǧəddaṯṯe. Manṭalle li Dayro  du  Zaʕfaran.  Kəlle  kətte kul ḥa fəṣṭan aʕlayye. Faqire w papukin dlo more ne  w  flan  w  behvan.
0301.  Kqoyəm i emo km belulle lu ḥəmmam w  kmasḥiyulle  w  kmalwəšulle  aǧ  ǧule  w kmaḥto ḥa ʕal i raġlaṯe w ḥa ʕal haṯe. W fayəš kməfṣoḥi laǧ ǧule w  flan  w behvan. Qayəm u ʕammo Ḥanna  mərleli:  "Kədʕət  mən yo  abri?"  Umarno:  "Mən yo?" Omər: "Gəd əbenox an  naʕimani,  mawbelən.  Latli  nošo  d  huwelən  moro.  I qaštaṯṯe sawto yo w i aṯto du  ʕammo  lə  kəwyulle  moro.  Mawbelən!"  Umarno: "ʕAmmo Ḥanna, ayna yawmo d manṭatline gəd huwenən moro. Soz  ʕam  Aloho!  Gəd maqrenən w gəd samnən ənsanat w naqla ḥreto an naʕimayḏox ne."
0302. Qayəm aḥna daʕərina. Huwwe mawbele an naʕime w azze. Azze biyya  šabṯo-ʕaṣro yawme... Bale i naqqa d azze hulile arbaʕmo  (400)  noṭat,  umarno:  "Mədlox arbaʕmo (400) noṭat stene yabo, i naqqa  d  əzzox  l  Mərde  w  dəʕrət  šqal mədone. Hawxa hadiyat aʕmayye. Hič olmassa, duwelox kallat. Hama  d  misalən naʕime ne."
0303. Qayəm azze biyya ʕaṣro-ḥamšaḥṣar (10-15) yawme, kmoyəd an naʕime, u Ṣawme  w u Zuher, kmarwaxxe  bu  otobos  w  kmanṭelən  aʕme.  Bi  xurǧkayḏe  əšmo  d faṣuliye, əšmo d ḥəmṣiṯo w koṯe. I naqqayo an otobosat d Məḏyaḏ kulanwo  sad dukkane d be Šuše. Tamo lalʕəl kulanwo. Kqoyəm koṯe l tamo.  Knoḥət  huwwe  w at tre naʕime. ʕAmmo Ḥanna w an naʕime. ʕAṣriye yo, komər: "Bayt  Qas  Barṣawm ayn we?" Lə koḏəʕ d omər, Bayt Barṣawm Qas Malke, komər: “Bayt Qas  Barṣawm...“ meqəm we... əmmi: “Qas Barṣawm mafi! Fiyu Bayt Barṣawm əl Qas!“
0304. Han naqqa i Faho i barṯo du Yaḥqo d be Manǧe, əmmo “Walaaaat!  An  naʕime  di Raḥel ne hani!“ W rahoṭe, i šawṯo kula qayəmo, xər w xər. Aḥna stene l  babi qrəlewoli, omər: "Tox abri Alo, li Žənnəke, li Raḥel  səmla  aprax  w  kətlan aʕle ṣfero. Tox maḥšəmina ʕam ḥḏoḏe."
0305. Qayəm saləqno lu balqon, aḏiʕət! Kəlle kəxlina, hno... aprax  w  aʕle  ṣfero basimo w dawġe stene aʕme. W han naqqa i šawṯo qayimo ʕal i  raġlo.  “Rahel! Raḥel! Raḥel! Raḥel! I bəšrayḏi aʕləx! Kaṯən an naʕimayḏəx!“  Hama  qayəmina rahoṭe, əno w babi w i Raḥel, azzano rahoṭe hul qəm u tarʕo  d  Nuri  ʕAziz.
0306. Tamo babi mədle ḥa man naʕime w i Raḥel mədla  ḥa  man  naʕime  w  aṯina  lu bayto. Əno w ʕammo Ḥanna hedi hedi aṯina bu darbo. Qayəm fayəš  gabayna  4-5 yawme. Qayəm azzi šqəlile əšmo d ǧule w šarwolo, mani d  šuġle  d  meqəm  də kləwši. Mleli əšmo d ḥəmṣe w šqəlile əšmo du  mede  du  lazəm  kule.  W hulile kmo qəruš umarno: "De zox!  Aloho  aʕmox  yabo!"  Omər:  "Alo  fayišo  i kačke tamo, lə manṭoli."
0307. I kačke i rabṯo wa. Qayəm azze yarḥo yarḥo w falge bi ḥolo,  qayəm  manṭele i kačke stene. Qayəm an naʕime fayiši gabayna. W maqrallan  mʔamnilan. W qayəm azzano yawmo l su ahlaṯṯe li Qaməšlo w lə Ḥsiča. 
0308. Qayəm  u  ahəlaṯṯe əbʕe d ʕoṣən ʕal an naʕimani. U ahlaṯṯe  bə  Ḥsiča  wayye.  Huwanwo  b  Abu Bakkər. I ʕamṯaṯṯe w i ḥoṯaṯṯe magwərowalən li Qaməšlo. Uʕdo kəlla  kətla  i kalayḏa, manṭole u abro, aṯi šqile  barṯe  du  Zuher,  kəlle  uʕdo  harke yo.
0309. Qayəm azzano l tamo, qayəm əmmi: "Bayt Alla alf karra maʕmor Išoʕ!  Rabbaytna hay əl lulat w fəlan w bevan.  Kwa  əxtənze  ʕənnaye.  Xallawlna  əl  lulat. (ʕOmər bayte d Aloho alfo naqqat Išoʕ! Mawrawlox  an  naʕimani...)."  
0310. Qayəm  u Zuher mərlele, omər: "Rmade fi raskən w ras abukən! Lamma  kənna  zġar  makan ṭrabbawna. Saʕne, hal karra triduna. Ana tark abe (Išoʕ)  moʕtiyu  fi  dənye kəlla! (Qaṭmo b  qarʕəx  w  b  qarʕe  d  babəx!  I  naqqa  d  kətwan  naʕime lawitullan moro, han naqqe uʕdo kəbʕitullan. Əno d əṯyo briṯo kula d  əmmoli tark du abe Išoʕ lə kubenole)." Omər: "Rmade fi raskən! Lamma kənna  zġar  ənta w ġayrək mat d  saḥabṭənəlla.  Hal  karra  saʕne  tət  saḥbulna!?  (Qaṭmo  b qarʕayxun! I naqqa d kətwan naʕime lo hat w lo ġer menəx nošo lawilan  moro. Han naqqa uʕdo gəd huwetullan moro!?)"
0311. Kqoyəm ḥad rišox koṯe, kəmmi: "U Ṣawme ṭər foyəš at tre tloṯo yawmani  harke. Zox li Qaməšlo gəd manṭenalxuyo." Qayəm əno w u Zuher daʕərina u  yawmawo  li Qaməšlo. Ḥad rišox qayəm u kərrəko l aṯi. Qayəm azzino naqla  ḥreto,  umarno: "Hawulli u kərrəko."  Əmmi:  "Lə  kubinale!  Aydarbo  lə  kubitulle?"  Əmmi:  "Lə kubinale!"
0312. Qayəm azzano sə  ḥasyo...  Alo  mḥasele!  ḥasyo  Šəkralla,  azzano  l  gabe, məralle əmmina: "Sayyidna,  i  masale  haṯe baṯe yo."  Qrəlelən  omər:  "Qay  lə kəbetulle yabo? Abri hawulle u kərrəkano lu Išoʕ. Mrabelən,  ksamme  təǧǧar, ksamme ṣənʕatkar, harke mən gəd howən? Gəd  maḥtitunne  bab  baxčat!?"  Əmmi: "Ṭrowe!" Aṯina lu bayto, əmmi: "Lə kubena!" Naqla  ḥreto  i  ḥoṯaṯṯe,  əmmo:  "Lə kubono aḥuni!"
0313. Han naqqa huwwe mərleli omər: "Abe ayko kuwetu?" Umarno:  "Bi  Qaməšlo."  Iḏe  b kise... Uʕdo kəlle  bə  Ṣṭanbul.  Ḥa  zangin,  milyarder yo.  Šqəlele,  kətle binayat rabe, ʕam u dahwo  kməštaʕe,  zangin yo.  Ṣawme  Baqər.  Mašhur yo  bə Ṣṭanbul.  Kowe  b  Yešil  Ṣaray  (Yeṣil  Saray).  Ab  botayḏe   b   Baqərkoy (Bakırköy), kətle b Yešilkoy, binayat rabe, willat rabe. Kətle  tloṯo  abne. Kul ḥa kətle ṭaqsi d marsadas ste taḥte. Naysa qayəm azze. Ḥad  rišox  kəzze lu ġaraǧ, komər: "Ema kəzze u otobos li Qaməšlo?" Kəmmi: "Bəṯr saʕa."  Omər:  "U ḥa b məq qayəs yo?" Əmmi: "U ḥa b waraqa suri. Lo bə tre  waraqat,  hat  naʕimo hat b waraqa. Kətle ḥḏo waraqa."
0314. Kəzze kumarla li ʕamṯo: "Əno ema kəzzino l Məḏyaḏ w flan." Koṯe qəm  lebe  di ʕamṯo, omər: "Ema gəd ḥoḏər u məklo." Əmmo: "Gəd ḥoḏər." Huwwe kḥoyər  bi  saʕa, bas də mḥaḏro b ḥəǧǧe d oxəl. W koṯe li Qaməšlo. Koṯe li Qaməšlo, faqiro  lə koḏəʕ ayko na. 
0315. Aḥna stene l abre  d  Ḥofo  maʕzamlewolan  l  Darbespiya.  Gəd əzzanowo əno w i Fərdo w u Ṣawme w hani gəd əzzano l Darbespiya.  L  abre  d Ḥofo maʕzamlewolan l tamo. U Zuher omər: "Alo kazzano əno w u Ǧorǧ u  abro  d ḥoṯi, du Dawud." Kowe b Rinkabi  (bu  Swed).  “Gəd  əzzano  kərxinalan  čike, kətlan pəskəlet, gəd kərxinalan čike aʕle.“ 
0316. Kəzzən  ʕal  u  pəskəlet  kḥozən kəlle u Ṣawme aṯoyo. Lə koḏəʕ ayko əzze, kləqṭile. Kmanṭalle ʕal u  pəskəlet w koṯən “Abe! Abe! Abe! Kəlle  manṭelan  u  Ṣawme!...  De  yalla  rəwxina  b ṭaqsi...“ W azzano l Darbespiya. Hənne, ḥad rišox b Darbespiya  kkərxi  w  lə kkərxi, kəmmi: "U zʕuro mḏayəʕ! Lə kəḏʕi d mahzamle, bam maye  čike  be  ayko azze?"
0317. Naysa aṯi m ṣafro qayəmno, m lalyo: “De qum  yabo  hatu  slaqu,  zoxu  lə Nṣiwən hedi hedi b qamuṯi. Əno gəd uṯeno  w  malḥaqnolxu...“  Xayifo.  Kuḏəʕ uʕdo gəd oṯən bəṯrayye. Kqoyəm kəzzən lu Qapi. Kmoṭən lə kmoṭən,  əno  kəzzi bəṯrayye hedi hedi. Ḥzeli kaṯi hano kətle  malfono...  i  Basse  i  ʕamṯaṯṯe. Kətla ḥa malfono yo, u gawro di barṯo yo.
0318. Kəmšayli lə kəmšayli  lə  kḥuzalle,  kəmmi:  "Zoxu  li  Qaməšlo..."  Koṯən  li Qaməšlo kəmšayli aʕlayna w koṯən  kəmmili,  umarno:  "Salame!  (Braxmaṯyexu!)" Omər: "Alla i salləmək (Tawdi...)" Komər: "Alo abe.. wallahi Ṣawme ḏaʕ!  (Alo u Ṣawme mḏayəʕ!)" Umarno: "Haaaaaaa!  Rafaʕtənu  mən  qəddami  d  qulun  ḏaʕ! Walla taroḥ aǧib šərṭa mən Tərkiya w  aḏabbəḥ  kəllətkən  b  šanu.  Layš  ma ʕataytənniwe? (Haaaaaaaa! Ktuletulle m qumi kəmmitu mḏayəʕ!  Alo  gəd  əzzi manṭeno puweləs m Tərkiya w gəd manḥarno kulxu lašane, qay ləwxulliyo?)"
0319. Naysa qayəm ḥərli gəd ṭoʕən ġamo, i  Basse  mərlale  əmmo:  "Walla  wəṣəl  lə Nsebin w raḥ! (Alo maṭi lə Nṣiwən w azze!)" —  “E  bayt  Alla  maʕmor!  Hama  ma ṣabu ši ġammafi...“ (E ʕomər bayte d Alo! Hama lawibe mede ġamo layto....)
0320. Qayəm aṯino manṭalli lə Nṣiwən w maḥtili ʕal i ṣənʕa w maqralli  w  manṭalli lə Ṣṭanbul  w  hawən  zanginin,  škur  mene...  d  Aloho,  hul  d  maswaʕʕe. Milyarderin ne w əno stene kəlli bu ḥalano,  adlalyo  basyo,  ġer  lalyo  gəd umarnox ġer masayəl.
0321. Ǧan: Meqəm mu Sayfo dawi b Məḏyaḏ, hawi Sayfo ban 1909 bi  Addane.  W  meqəm mu Sayfo di Addane ste hawi u Sayfo də Diyarbakər ban 1895...
0322. ʕAmmo Išoʕ: Afandəm u Sayfo...
0323. ʕAmmo Išoʕ: Afandəm, əno u Sayfo d Adana lə šaməʕno aʕle, bale  u  Sayfo  d Diyarbakər hawi ġalabe... I naqqayo u rabo daṣ ṣəroye  d  Diyarbakər  “Xoǧa Ǧozef“ əmmiwole. Hawo səmle ġalabe həmme. W ġalabe hawi  mədone  lo  bu  ḥaq ʕal aṣ ṣəroye. I naqqayo qṭil ġalabe mas səryoye d Qarabaš, w  di  Goliye  w dam masayəl w b Diyarbakər qṭəlle ġalabe maṣ ṣəroye bu Sayfawo. 
0324. Hedi  bəṯr u Sayfo d Məḏyaḏ hawi, bəṯər b mədde  hawi  u  Sayfo  d  Məḏyaḏ,  qṭəlle  aṣ ṣəroye i naqlayo.
0325. Qayəm u Sayfo bi Bšeriye qamayto. Bəṯr mi Bšeriye aṯi l Məḏyaḏ w  b  Məḏyaḏ qṭəlle məḏyoye ġalabe.
0326. Ǧan: ʕAmmo Išoʕ m be Hərməz man w man mənayye mbeliwonne lu qaṭlo?
0327. ʕAmmo Išoʕ: B Hərməz u  mede  d  šaməʕno,  u  Galle  d be  Hərməz  ‘Baladiye Rayyisi‘ u rabo d kulle w  aḥ  ḥrene  lə  kuḏaʕno  əšmonayye,  naʕimo wi.  Ah Hərməziye ġalabe, kətwobən xnaq d 150, d 130-135 mede hawxa. Məblənne  kulle qṭələnne bayn lə Kfar-ʕElo w l Sat.
0328. Ǧan: Bəṯr mu Sayfo lə fayəš nošo mənayye?
0329. ʕAmmo Išoʕ: Bele fayəš. Kətwo mənayye an naʕimaṯṯe u Ǧərǧəs  d be  Hərməz,  u Dawud d be Hərməz, kətwo mənayye u Yaʕqub,  kətwo  u  Tuma,  kətwo  u  Saʕid, kətwo u Dəkran, kətwo  u  Ǧərǧis,  kətwo  Ṣafanya,  fəšwole  man  naʕimaṯṯe. Ġalabe mənayye fəšwole tak-tuk maxlaṣwole, an naʕimaṯṯe.
0330. Ǧan: Bəṯr hani tahlika lawi aʕlayye?
0331. ʕAmmo Išoʕ:  Lo hanək tahlika latwo aʕlayye. Tamam  wayye,  fəšwolle  ʕal  u malaṯṯe, həwanwo moro.
0332. Ǧan: ʕAmmo Išoʕ kito i ḥadisaṯe dah Hərməziye w meqəm məd mbelənne, hənne  w as səryoye yatəwi wo b Məḏyaḏ ʕam ḥḏoḏe.  I  ḥadisaṯe  kul  nošo  kmaḥkela  b šəkəl, hat aydarbo kəḏʕatla?
0333. ʕAmmo Išoʕ: Afandəm i ḥadisaṯe dah Hərməziye, u mede əno d šaməʕno.  Aṯənwo ah Hərməziye su Ḥanne d be Safar, mərre: “Aʕlayna ḥarbo yo, gəd məskina  nəṭure w aḥna gəd ubena ḥaq dan nəṭure, ḥaq daḥ ḥərras. W gəd ṣəxrina  az  zabəqone d latne lazəm w gəd saymina kul mede w gəd ʕuṣena  w  maxləṣina  ruḥayna.  U Ḥanna d be Safar məralle mərre: “Ah  Hərməziye  laǧan   d  maxləṣi  u  malaṯṯe ksaymi i masalaṯe, lə saymət aʕmayye...“ 
0334. U Ḥanna  d be  Safar  səmle  aʕlayye ḥile w huwwe hawi sabab du qaṭlaṯṯe. Huwwe hawi sabab du qaṭlaṯṯe. Čəngi   d qamwo i naqqayo, d samwo b dah Hərməziye, b d be Galle Hərməz,  u  Malke  d be Šamošo, du ḥreno, du ḥreno... D azzən səmalle  rabuṯo  d  məralle:  “Ya  Xoǧa Ḥanne, ʕal aṣ ṣəroye tahlika yo!  Kəlla  bi  Bšeriye,  kəlla  bə  Diyarbakər, kəlla bə flan w kəlla ṭiqo ʕal aṣ ṣəroye w  mhawir  ḥarəwto yo.  D  saymət  b diḏi, aḥna Məḏyaḏ gəd maʕṣenala, az zabəqone d latne lazəm gəd ṣəxrinalle  w gəd məskina ḥərras. Nəṭure b kallat, b lalyo  w  b  imomo  nəṭrina  nawbe  w ʕuṣena.“ 
0335. U Ḥanne d be Safar məftakarle w qrele lan  nošayḏe  əmmi:  “Loooooooo ah  Hərməziyani  ġamayye  d  mḥafḏi  u  malaṯṯe,  ṭray  mənayye  lə  məskət aʕmayye...“ W  marfele  ḥaṣayye  w  msəkke  ah  Hərməziye  kulle  mawbələnne qaflat, qaflat w qṭələnne dlo sabab w dlo ḥaq. Ġabin aʕlayye!
0336. Ǧan: Bu Sayfo...
0337. ʕAmmo Išoʕ: Afandəm i šato du Sayfo... I šato dan 1915, 6  b  Taməz  ṭiqo  b Məḏyaḏ. Hawi b Məḏyaḏ šar, ḥarb das səryoye. D qəṭli as səryoye.  Han  naqqa hawi nafsi-nafsi u qaṭlo, u ḥa d qodər maxləṣ. Aḥna, əno  w  ḥoṯi  w  emi  w babi mawbəlallan. Azzano lab bote d be ʕAdoka. Yaʕni ʕaṣən  tamo...  ʕaṣye ne. B dukṯe d əzzan maqṭəlina ruḥayna, mahzəmallan l tamo.
0338. Ǧan: Haṯe maḥkəloxliyo, nošo mar rabaṯxu l azze w ʕaṣi b ʕIwardo?
0339. ʕAmmo Išoʕ: Bele. Emi w babi w hani azzən, ʕaṣənwo b ʕIwardo. Ǧəddi  w  babi tamo b ʕIwardo ʕaṣənwo.
0340. Ǧan: Məqqa fayišiwo tamo?
0341. ʕAmmo Išoʕ: Fayišiwo kibe tre yarḥe bəṯr azzən l Anḥəl w m Anḥəl  azzən  l Məḏyaḏ.
0342. Ǧan: L babox lə maḥkele ʕal i ʕiyeše d ʕayiši b ʕIwardo?
0343. ʕAmmo Išoʕ: Afandəm b Məḏyaḏ, tamo ʕayšiwo su ʕamo. Babi  ʕayišwo  su  ǧəddo du ḥasyano. Tamo ʕayišiwo. Əbiwonne məklo w flan w  bevan.  W  saymiwo  šar ʕam aṭ ṭaye, maḥṣalle ruḥayye hul d Šex Fatḥulla  maḥətle  ṣəlḥ.  Hedi han naqqa ftiḥ... Qayəm azzən l Anḥəl w mə Anḥəl aṯən l Məḏyaḏ.
0344. Ǧan: I naqqa də mḥe Sayfo b Məḏyaḏ, kul  nošo  bdele  d  mahzəm  b  šəkəl  l ʕIwardo. Bəṯr nošo lə maḥkele, nošo madiwolən ‘u darbo d  ʕIwardo  harke yo‘ əlla aydarbo?
0345. ʕAmmo Išoʕ: Afandəm hənne kətwo sowe, Məḏyaḏ  hawiwo  muḥaṣara  aʕla  ġalabe rabṯo, ġalabe. Mən ḥa d məskiwole qəṭliwole. Han naqqe  kətwo  ġalabe  sowe, əḏʕiwo d kit darbo taḥt Məḏyaḏ kule, hno yo, mʕare yo.  Kito  darbone  taḥt  i arʕo, u ḥa d uḏaʕwo  fətḥiwo  ad  darbonanək  w  nəfqiwo  bad  darbonanək  w maxləṣiwo. Hawxa u ʕAdo d be Bərhəke, ʕaṣənwo səb Karkənni, ǧəddi w  kətwobən ʕəsri-tleṯi (20-30)...
0346. I aṯto (Fərdo): Mən səb Bərhəke! U ʕAdoke bəəəə...
0347. ʕAmmo Išoʕ: ʕAdo  d be  Bərhəke  hala,  e.  U  ʕAdo  d be  Bərhəke  uḏaʕwo  ad darbonanək qayəm naḥiti bi mʕarṯo d be Karkənni, ftəḥḥe darbo w nafiqi  azzən hul d nafiqi bak karme. W maxlaṣṣe w azzən l ʕIwardo.
0348. Ǧan: Bu Sayfo, b Məḏyaḏ an noše ayko w ayko ʕaṣən w mdafaʕʕe ʕal ruḥayye?
0349. ʕAmmo Išoʕ: Aġlab b ʕIwardo w b Anḥəl.
0350. Ǧan: Əno kumarno b Məḏyaḏ, ayko qadəri d ʕoṣən w də mdafʕi?
0351. ʕAmmo Išoʕ: B Məḏyaḏ ʕaṣən qamayto, bəṯr čiki bax xərbat d be ʕAdoka, əno  l babi w ǧə... Əno w mahzamle əno w ḥoṯi, max  xərbat  d be  ʕAdoka.  Ftəḥwolle naqwo taḥt i arʕo w mawfəqlelan tamo w emi w aḥuni u Brahim  fayiši  tamo  w qṭilo emi w fayəš aḥuni ʕal u ṣadrayḏa. Abre d əšto yarḥe we. Našəf mu  kafno bəṯər lawile čara mayəṯ.  Aḥna  ṭʕənlelan  mawbəlelan  bəṯər  Mor  Axəsnoyo. Qayəm aṯən d qəṭli babi. Qayəm ḥḏo  mhawarla  aʕle  əmmo:  “Qariwo  kaṯənlox! Qariwo kaṯənlox!“ Mḥalaqlelan taḥt i sato w mahzamle azze l ʕIwardo.
0352. Ǧan: ʕAmmo Išoʕ taḥt mə Məḏyaḏ nqiwo yo, kit mʕarṯo....
0353. ʕAmmo Išoʕ: Kito mʕare taḥt Məḏyaḏ kule mʕare yo.
0354. Ǧan: Hani ema simi ʕAmmo Išoʕ?
0355. ʕAmmo Išoʕ: Hani nošo lə koḏəʕ, mə zawno  ġalabe  ʕatiqo  sime ne.  Balki  mə alfo-trealfo (1000-2000) əšne simi hani. M zawno ʕatiqo  simi,  kulle,  taḥt Məḏyaḏ kule bote w uwad (odayat) w šəbebək w flan, amma  uʕdo  taḥt i arʕo fayiši kulle. Əno karəxno bənne ḥzeli i naqqa di  Maʕəlṯo.  
0356. Manṭenawo šamʕe mi ʕito w əzzanowo bəṯr ḥḏoḏe ʕəsri-tleṯi  (20-30),  han  naqqa  naqwe wayye b dəkoṯo mʕare b tarʕe wayye. Dəkoṯo kətwolle hawa šəqliwo  w  šəbebək w flan laf larwal. Yaʕni əno ḥzalli hani, karəxno bənne.
0357. Ǧan: Bəṯr məd hawi šayno w hat ste d yariwət,  an  noše  lə  maḥkalle,  iḏa qaše ste mahzamwolle l ʕIwardo?
0358. ʕAmmo Išoʕ: Qaše, kuhne! ʕƏmumi, kohne, ḥasye kulle mahzamwolle. Maǧburi  lə fayəš w lo ḥa nošo bi mamlake. U ḥa d fašwo qəṭliwole.
0359. Ǧan: ʕAmmo Išoʕ, amṭay l bolox d əmmina, bəṯr mu  Sayfo,  hat  heš  naʕimo, kəmmi aṯiwo ġalabe məhaǧər l Məḏyaḏ. Hawiwo  kafno  m foṯe  dam  məhaǧəranək, koṯe l bolox am məhaǧəranək?  Kəmmi  naqəṣwo  ġalabe  u  muklo  ʕal  Məḏyaḏ, həǧmiwo lab bote...
0360. ʕAmmo Išoʕ: Afandəm aṯiwo məhaǧəriye mə ḥḏor u Wan w  u  Rus  w  hani.  Hawi ḥarb tamo. D kətwayye mu Wan w m Badlis w mu Qars  w  m  Aġri,  e  mu  kafno mahzamwolle, tamo hawi aʕlayye  ḥarb,  mahzamwolle,  aṯənwo  l  Məḏyaḏ.  Əno ḥzalli kulle, maṭinolle, ġalabe mgadanwo, gənwiwo  w  nəfqiwo  l  qamuṯe  du ʕamo, manhəbiwo as sale du muklo, du laḥmo, mahzəmiwo u laḥmo  mu  kafnaṯṯe.
0361. Yaʕni hawiwo hawxa ġalabe ġala rabo. Ġalabe m Məḏyaḏ, uno maṭino lu  ġalawo, aḥna laḥmo d ḥeṭe bila l əxlinawo. Bas i naqqa d əzzinowo ləb ʕamṯi,  i  aṯto du ʕIsa d be Awrohəm, ʕamṯi Sətto ubowali fako d  laḥmo  d  ḥeṭe,  məq  qayəs məfṣaḥnowo umarnowo: “Hano laḥmo d  ḥeṭe yo!“  Əno  maṭino  hawxa.  
0362. Bəṯr hedi Məḏyaḏ, han naqqa mʕadəl ftiḥ u  šuġlo,  ftiḥ  u  ʕamo,  hawən  more  d dukkane. Məḏyaḏ kula hawyo səryoye w kula more d dukkane w təǧǧar w aṣnaf  w tarziye w quyumčiye... Yaʕni balki  kətwo  b  Məḏyaḏ  ṭaqriban  šeṯmo-šwaʕmo (600-700) dukkane das səryoye. W kətwobən ʕəsri-tleṯi (20-30)  daṭ  ṭaye.  W ġalabe Məḏyaḏ mʕadlowa w u ḥal dam məḏyoye, ann  arbʕo  muxtarin  dam  məḏyoye səryoye wayye.  
0363. Əno  u  muxtar  di  Ǧumhuriye wi  w  u  Yaḥqub  u  muxtar  d Aqčaqaya we, u w u muxtar du Golčək u Malak d be Bəsse we, u muxtar  di hno stene, u ḥanna ṭahan we. Hano harke, kəlle  harke  Ḥanna  d be  Maqsi Baḥḥe. Hani əno ḥzeli an  arbʕotayna  səryoye  wayna.  Uʕdo  fayəš  tak baynoṯayye u muxtar d  Aqčaqaya  u  Gabro  də  msəkke,  Gabro  Ṭoqgoz  fayəš ṣəroyo, aḥ ḥrene kulle hawən ṭaye.
0364. Ǧan: ʕAmmo Išoʕ am məhaǧərani d aṯənwo bəṯr  mu  Sayfo  kəmmi  mayṯiwo  baz zabəqone d Məḏyaḏ. Mu kafno nošo lə daqwolən...
0365. ʕAmmo Išoʕ: Afandəm kafno  rabo  hawiwo.  D  qədriwo  mgadanwo,  d  ubiwonne uxliwo w dlo han naqqe mu kafno əmmiwo: “Xanəəəəəəəm am  bərčinaaaaaa!  Xanəm am  bərčina!  Baxteta  w  baxta  Xwade....“  (Xanəəəəəəəm  kafine na!   Xanəm kafine na! B baxtəx w d Aloho hama...) ənkan mḥalaqanne fako d laḥmo,  latwo mede, latwo, ġala. W lo mede latwo!  I  naqqayo  kul  mede  hawiwo  ġala rabo. Rabo ġalabe. Kul ənsan lə suwaʕwo. Əno maṭino i ʕəlbo ḏaḥ ḥeṭe  hawyowa b šawʕo (7) maǧidiye. W bəṯr naḥito la  tloṯo  (3)  qəruš.  Lan  arbʕo  (4) qəruš i ʕəlbo daḥ ḥeṭe. Zabno hawxa hawi.
0366. Ǧan: ʕAmmo Išoʕ am məhaǧərani tərk wən kurmanǧ wən....
0367. ʕAmmo Išoʕ: Kulle ṭaye, kulle ṭaye wən, kurmanǧ w tərk wayye. Mə ḥḏor  Badlis w Arzərum w u Wan w Aġri... mahzamwolle kulle mu ḥəkəm d Rusya. Rusya  tamo ḥkəmwola w səmwola tamo aʕlayye ḏələm, mahzamme mu qaṭlo,  mahzamme  aṯənwo.  Mahzamme.
0368. Ǧan: Hani məqqa fayišiwo b Məḏyaḏ ʕAmmo Išoʕ?
0369. ʕAmmo Išoʕ: Fayišiwo taxminan u mede d kumarno  baynoṯayye,  hən  mənayye  b Məḏyaḏ mayiṯi, hən mənayye daʕiri, daʕərwo mənayye bam mo ʕəsri-tleṯi (% 20- 30) daʕəriwo azzənwo. Meqəm, fayišiwo b Məḏyaḏ kətwobe tarte (2)  əšne,  xnaq d tarte əšne b Məḏyaḏ.
0370. Ǧan: Kəmmi az zabəqone d Məḏyaḏ mi reḥo lə mifatwo mənayye...
0371. ʕAmmo Išoʕ: E i naqqayo latwo lo baladiye d ḥayro  laz  zabəqone  w  nošo  d konəš az zabəqone latwo. I naqqayo aḥ ḥəyewən  mayṯiwo  baz  zabəqone  w  an ənsanat, latwo xdomo. Mamlake dlo xdomo wa.  U  mede  d  kəmmi  kule  šrolo yo, yaʕni huwewo reḥe-meḥe fəlan, bale bəṯr hawi baladiye  w  səmla  əntizam  w mnaḏamla aǧ ǧaʕdat kulle w  mnaḏamla  az  zabəqone  kulle.  
0372. W  mʕadlila.  Am mhaǧərin ste azzənwo, hedi am  məḏyoye  kulle  basəm  ḥal  dəṯṯe.  ʕWədde  w mḥayṣalle kallat w maʕmarre w maʕmarre  w  hawən  w  hol  d  ftiḥo Almanya, aṯən u ʕamo l Almanya.  ʕWədde  b  Almanya  w  mšayaʕʕe  l  Məḏyaḏ, maʕmarre bənayat šafire ġalabe. 
0373. M Almanya  mḥayṣalle  kallat  w  mšayaʕʕe  l Məḏyaḏ. Bas i naqqa d nafiqo u Swed, u ʕamo kule mahzamle  w  aṯi  lu  Swed.  Harke kətwo maye šaḥine w mʕaš du sosyal mbalaš,  u  ʕamo  kule  mahzamle  w matrakle Məḏyaḏ. Bam mo tmoni (% 80) lu Swed maḥrawla Məḏyaḏ.
0374. Ǧan: ʕAmmo Išoʕ kəmmi, am  məhaǧəranək,  yaʕni  mi  zəʕṯo  dam  məhaǧəranək, ḥəngi d həǧmiwo lab bote, kəmmi, ṣəxriwo at tarʕe, ad dargat...
0375. ʕAmmo Išoʕ: Afandəm am məhaǧər mu kafnaṯṯe, əzzənwo muḥanwo bat  tarʕe,  mən də mḥayṣəli kafine ne ze, kərxiwo ʕal u məklaṯṯe. Səlqiwo  bad  darġe  əmmiwo: “Xanəm b baxteta w b  baxte  Xwade,  pariki  nannnnn,  təštək  bədna  ma  am bəxwən....“ (Xanəm b baxtəx w baxte d Aloho, fako  d  laḥmo,  hawullan  hama mede d əxlina....) w flan, šrolo yo. U mede d kəmmi šrolo yo.
0376. Ǧan: Hat lə koṯe l bolox də ḥzelox mede mam məhaǧəranək ʕAmmo  Išoʕ?  Ntošo, rǧomo ya hǧomo...
0377. ʕAmmo Išoʕ: Əno kuḏaʕno, həǧmiwo w nətšiwo as sale m ḥaṣe (m katfe) dan  niše.  An niše uṯanwo mu tanuro, manṭanwo u laḥmo. Məḏyaḏ meqəm, kul  ḥa,  an  niše əzzənwo mbeliwo bas sale al  laḥmone lat tanure w uṯanwo, hanək ste  kafine, uṯanwo mḥalqiwo ruḥayye ʕal at tanure, ʕal as salune. 
0378. U mede  də  mḥayṣəliwo b iḏayye, mbeliwole. Naqqawoṯo mbeliwo u salo kule  ste  mahzəmiwole.  Kafno rabo, ġalabe hawiwo. Hayo kuḏaʕno, hayo maṭinola.
0379. Ǧan: Ban 1924 b Hakkari w lə ḥḏora hawiwo ʕəsyan mqabəl  di  ḥkume  d  Kamal m laf as səryoye d tamo, lak kaldoye, lax xalowin...
0380. ʕAmmo Išoʕ: E.
0381. Ǧan: Šamiʕət ʕal u medano?
0382. ʕAmmo Išoʕ: Afandəm, hano, tamo səmwolle ʕəsyan. Hawiwo ʕəsyan rabo.  Ġalabe rabo w qṭil ġalabe. Səmwolle lani lan asuroye tamo  ʕəsyan  rabo.  Mqabəl  d Atatürk. 
0383. W səmiwonne parišan ġalabe w  qṭəlle  mənayye  ġalabe  ʕamo.  Hawxa hawi.  Hani  əmmiwole  “An  asuroye...“  kulle  qṭəliwonne.  Ġalabe  qṭəlwo.  Səmwolle ʕəsyan mqabəl d  Atatürk  w  Atatürk  azzewo  w  hǧəmla  li  ʕaskar aʕlayye. Qləʕle ġalabe ʕaskar aʕlayye w  qṭile  ġalabe  mənayye.  Hənne  ste qṭəlle mi ʕaskar, amma ġalabe qṭil maṣ ṣəroye.
0384. Ǧan: Manwe u rišaṯṯe, u rabaṯṯe?
0385. ʕAmmo Išoʕ: I naqqayo u rišaṯṯe, kətwobe...
0386. Ǧan: Əmmiwo ḥa Aġa Pəṭrəs we...
0387. ʕAmmo Išoʕ: Aġa Pəṭrəs, kətwo ġalabe  lə  kəmxaṭarnolle  kayiso.  I  naqqayo ʕəmri naʕimo we ġalabe. Bas kuḏaʕno Aġa Pəṭrəs ḥa, baynoṯayye u rabaṯṯe we.  W kətwo bayn aṭ ṭaye ste Səmko-məmko, hanək ste mʕawniwo aṣ ṣəroye. Hanək  ste qṭili. Səmko əmmiwole w ġer mene. Hanək, qṭəlle kulle.
0388. Ǧan: Nošo  mə  Məḏyaḏ  l azzeyo  aʕmayye  w  mqatele  mqabəl  di  ḥkume?  Maq qəryawoṯo d Məḏyaḏ?
0389. ʕAmmo Išoʕ: E  kan  azze  b  gnowo  lə  kəḏʕina.  I  naqqayo  naʕimo wi,  lə kuḏaʕnowo hawxa masayəl. Balki azze w balki l azze. Kəmmiwo “azzewo“.  Əzzewo də mʕawniwonne goya. Goya azzewo m Bəsorino (Sorino), mə Hazax w  mə  Haspəs azzewo nošo hawxa. Əmmiwo, hawxa maḥkanwo, bas əno lə kuḏaʕnolle.
0390. Ǧan: ʕAmmo Išoʕ i naqqa d Kamal qayəm ʕal ak kurmanǧ bu zabno d Šex Saʕid..
0391. ʕAmmo Išoʕ: Šex Saʕid e.
0392. Ǧan: Yaʕni b Ṭurʕabdin, i naqlayo  hat  ʕəmrox  baš we,  mən  hawiwo  ʕal  as səryoye b Ṭurʕabdin?
0393. ʕAmmo Išoʕ: Afandəm Šex Saʕid abəʕ d soyəm tafriqa kurd w  tərk.  D  furaqqe mə ḥḏoḏe. Atatürk qayəmwo mərle: “Farq  layto,  i  mamlake  kula  aḥunone na...  Memleketin bütün evlatları kardeṣtir.  Lə  kowe.  U  kurd,  u  ṣəroyo  kulle waṭandaš waṭandaš yo“. Šex Saʕid abəʕ d soyəm tafriqa, foləġ u šarq mu  ġarb.  Xəd uʕdo i Paqaqaṯe (PKK) d uʕdo qayimo. Qayəm l Atatürk msəkle šnəqle.
0394. Ǧan: Bu waxt də šnəqle mən  taṯir  hawi  ʕal  as  səryoye  b  Ṭurʕabdin?  As səryoye aydarbo maḥəsse d hawi hawxa mede?
0395. ʕAmmo Išoʕ: Afandəm as səryoye ste qṭəlwo kmo mənayye bi ḥəǧǧayo.  Ənkan  b ġaflatan w ənkan... hayo, qṭəlwo bi ḥəǧǧe d Šex Saʕid  ste  kmo  səryoye.  W bəṯr l Atatürk manfaqle  “nafi“,  nfewole  ġalabe  mar  rabe  das  səryoye.  Kule nfanwole lu Anadol. 
0396. Fayiši ḥamməš-šeṯ šne (5-6) bu  nafi.  Nfewole aṭ ṭaye w aṣ ṣəroye kulle, ar rabe, u ḥa d kətwo  aʕle  d  miṣalewo  aʕle, kulle qəlʕiwole lu nafi. L Urgup, l Afyon, l Qonya w hul Qaṣṭamoni u  ʕamo mšayʕiwole qaflat qaflat lu nafi.
0397. Ǧan: Bəṯr kito i masalaṯe d ḥaǧo, kəmmi ‘qayəmwo mqabəl  di  dawle‘,  mən wa haṯe?
0398. ʕAmmo Išoʕ: Afandəm ḥaǧo b Suriya we. Ḥaǧo ḥa aġa we,  aṣəl  diḏe  kurd we  bi Rayəṭe we. Aṣəl diḏe mzizaxi we bi Rayəṭe huwewo. Annaqqa naḥətwo  l  laltaḥ lu Faransa  mharkašle  mərle:  “Slaq  ftaḥ  u  Ṭuro,  mḥay  bu  Ṭuro  w  šqal stəqlaliye“. Qayəm u ʕamo kule šaməʕ mərle: “Adlalyo ḥaǧo gəd mḥaləq  ʕal Məḏyaḏ“. 
0399. Qayəm u ʕamo kulle maḥətte am mədonaṯṯe bag gəbone, fayəš  ktulalle bag gəbone. Bag gəbone xalye w ṣxərənne d  l oṯən  manhəbənne  aṭ  ṭaye.  Gəd həǧmi ʕal i mamlake. Bəṯr i ḥkume šqila tadbir lə  qadər  Ḥaǧo  oṯe.  Bəṯər Ḥaǧo qṭil.
0400. Ǧan: Ayko qṭil ʕAmmo Išoʕ?
0401. ʕAmmo Išoʕ: Laltaḥ b Suriya, b Dərbespiya.
0402. Ǧan: L man qṭile?
0403. ʕAmmo Išoʕ: Mayəṯ huwwe, kayəwle w mayəṯ.

Ġala, kafno

0404. Ǧan: ʕAmmo Išoʕ bəṯr mu Sayfo hawi ġalayo tre yo, lə kuḏaʕ. Bayna  šato yo  u ġala qamoyo d koṯe l bolox? W qay hawi?
0405. ʕAmmo Išoʕ: U qamoyo d koṯe l boli bəṯr mu Sayfo  b  tarte-tloṯ  šne,  hawi ġala ġalabe rabo.  Ġalabe  rabo.  Aḥna  əxlinawo  laḥmo  d  pačik.  U  bəṯər əxlinawo laḥmo da ṣʕore, laḥmo daḥ ḥeṭe aʕlayna faġro we.  
0406. Faġro we  u  laḥmo daḥ ḥeṭe. Kul nošo... b Məḏyaḏ ya tre bote ya tloṯo anǧax əxliwo laḥmo  daḥ ḥeṭe. Kulle laḥmo da ṣʕore w d pačik w d  daḥno  əxliwo.  U  ġalabe  axəlle laḥmo d ‘Kakəl‘, yaʕni laḥmo  d  baluṭe.  Ġalabe  hno...  Əno  maṭinole,  bu baytayḏan latwo ġer m ḥa ṭarwoḏo d qayso. W kətwo, əzzinowo  w  uṯenowo  li madrase, latwolan səfoqo d uxalno  buwwe.  Bi  qošxane  ṭuranwoli  šorba  d ṭlawḥe, d garso, d qamḥo saymiwola xəd u ḥawdal uxalnowo. Haṯe koṯe l boli.
0407. Ǧan: U sabab du ġalano u Sayfo we, maṭro l aṯi...
0408. ʕAmmo Išoʕ: Afandəm, huwwe hawiwo maḥəl rabo, ġalabe l aṯiwo  zad  w  u  ʕamo faqiro we w i ʕəlbo daḥ ḥeṭe i naqqayo, b 7 maǧidiye,  kul  nošo  lə  qudarwo šuqalwo i ʕəlbo daḥ ḥeṭe b 7 maǧidiye. 
0409. Mu sababawo  hawiwo  ġala,  lan  noše latwolle šuġlo w ʕamlo. U ʕamo ʕuwdiwo, zəqriwo, ak kayise zəqriwo  u  yawmo b tloṯo (3) noṭat b arbʕo (4) noṭat,  anǧax  mḥayṣəliwo.  U  kayiso  kayiso hawxa mḥayṣalwo, lə qədriwo malḥəqiwo lak kəflat dəṯṯe ǧule w gale  w  flan w behvan. Ġalabe mu ʕamo šməṭoyo w ġalabe mu ʕamo bač čəwerəx mhalaxwo. E.  
0410. Ǧan: ʕAmmo Išoʕ bu čaġawo aḥ ḥeṭe l Məḏyaḏ m ayko uṯanwo?
0411. ʕAmmo Išoʕ: I naqqayo  aḥ  ḥeṭe  uṯanwo,  uṯanwo  mam  mḥalmoye,  uṯanwo  mə ʕƏnkaf,  mə  Nṣiwən.  Mu  qaza  d  Nṣiwən  uṯanwo  bag  gamle,  uṯanwo   mə Diyarbakər, ʕal ag gamle nəqliwonne w manṭanwonne.
0412. Ǧan: Ayko maḥtiwo u zəbonaṯṯe?
0413. ʕAmmo Išoʕ: Maḥtiwonne bu xan taḥtoyo, bu bazar, b  dəkoṯo  d  kətwe  mʕayno laǧanayye. Aġlab bu xan taḥtoyo həwanwo u bazar daḥ ḥeṭe.
0414. Ǧan: Koṯe l bolox i naqqayo u xan d man we?
0415. ʕAmmo Išoʕ: U xan i naqqayo d be Hərməz we,  hala  d be  Šamošo we.  Bəṯr  du Malke d be Hərməz we, du babo du Saʕid w du Dəkran w dani we.  Bəṯər  mzabanne maṭi l bə Serti. Bə Serti mzabanne, uʕdo maṭi u xanawo ləb Galuške.

Nəʕmuṯo, təštəʕniye w madrašto

0416. Ǧan: Hat naʕimo, mən koṯe l bolox d lə ṭaʕətle?
0417. ʕAmmo Išoʕ: Əno naʕimo,  koṯe  l  boli  d  əzzanowo  li  madrase  d  Mor Barṣawmo. W u malfonayḏan Qašo Šamʕən we.  Qamayto  šamošo we,  bəṯr  hawiwo qašo. I naqqayo kətwoban məḏyoye, bi ǧamaʕa... ǧamaʕa das səryoye,  kətwoban 300 naʕime bi madrase das səryoye. 
0418. W  bəṯr  b  zabno  l  Atatürk  maḥətwole qanun, baš 26, ban 1926. Qanun, kul madrase, lazəm d  mawləfi  biyya  tərki.  Qayəm manṭəlanwolan malfono tərki. I  naqqayo  bi  Mart  Šmuni  qurenowo.  
0419. U malfonayḏan du  ste Qašo Šamʕən we. W maḥətallan ste Malfono Rašat  mawlafwo tərki. Maqrəlelan 2-3 šne tərki. Yawmo tərki  qurenawo  w  yawmo   qurenawo.  Yawmo  w yawmo tərki w huwenawo mtiḥan. Koṯe l boli hol  laḥ  31  (1931) mdawamla li madrase das səryoye. Hedi bəṯr l Atatürk ṣxərle am madarəs  das səryoye. Azzano lam madarəs dat tərk. L ilk Maktab.
0420. Ǧan: Koṯe l bolox man kətwolox ḥawrone bi madrase?
0421. ʕAmmo Išoʕ:  Kətwoli ḥawrone, uʕdo d kətne ḥaḏire  harke:  Xori  Brahim  d be Čalma ḥa, w kətwoli ḥawrone di madrase Šamšo Brahim d be ʕƏnəsko.  W  kətwoli ḥawrone harke d koṯe l boli. Yaʕni bəṯr mənayye Xori Gabro Aydin, d  kətwan b Mor Barṣawmo, koṯe l boli. U ḥreno d koṯe l boli u  Yaḥqube  d be  Awrohəm, abre du ʕIsa d be Awrohəm. Hawo ste koṯe l boli. Ḥawrone di madrase wayna.  W koṯe l boli stene Yusəf Warli (d be Pəṭune), u babo du ʕAbdo  w  du  Saʕdo  w hani. Hawo ste uṯewo li madrase, hawo ste kəlle saġ, uʕdo harke yo.  
0422. Ǧan: Malfono Šamʕən ġer mu  mən mawlafwolxu?
0423. ʕAmmo Išoʕ: Qašo Šamʕən mawlafwolan lišono  w  ʕarabi.  ʕArabi  ste  uḏaʕwo.  Maʕlum yo  u  ʕarabiyayḏe  latwe  ġalabe  qawyo.  Bale  u  səryoyayḏe  ġalabe qawyo we. Bəṯr manṭəlanwolan malfono lu ʕarabi.  Malfono  Ǧərǧis  d be  Šmuni d be Bəro. Maqrəlelan  qadar šato stene... Hawo ste əšmo d ʕarabi, əšmo d   w bəṯr azzewo lu  ʕƏraq.  Hawiwo  malfono  bu  ʕƏraq.  W  kəmmiwole  ‘Malfono Ǧərǧis‘, b əšme d ‘Bəro‘.
0424. Ǧan: Hat qrelox bi madrašto di ʕito ste w di ḥkume ste. Bi madrašto di  ʕito bu  d qrelox hul l ayna kṯowo maṭət bu ?
0425. ʕAmmo Išoʕ: Afandəm aḥna b Məḏyaḏ  qrelan  mi  Olaf-Beṯ  hul  d  xtəmlan  u Mgalyun. U ḥa d xutamwo u Mgalyun, han naqqa yulafwo an naḥle di ʕito,  hedi nufaqwo. Hawo xaləṣ wo. Qrelan hul d  maṭina  lan  naḥle  di  ʕito.  
0426. Qayəm  l Atatürk maḥətle maktab (madrašto) tamo dat tərk. W fəšwole qurenawo tərki  w . Heš meqəm d yəlfina an naḥle  di  ʕito  d  maxləṣina,  Atatürk  ṣxərle  am madrašyoṯayḏan. W hedi ǧbərina d əzzan lam madrašyoṯo dat tərk.
0427. Ǧan: Yaʕni hat yaləfatwo  kayiso?
0428. ʕAmmo Išoʕ: Baš yaləfno , kuḏaʕno. Kuḏaʕnowo mtarǧamno mu tərki  lu  .  Nošo ḥreno ġer meni l uḏaʕwo. E, mṣarafnowo i ǧəmle, mtarǧamnowo u  lu tərki.
0429. Ǧan- I naqqa d  ʕabirət  li  madrašto  du  tərki,  man  hawilox  malfono  bi qamayto?
0430. ʕAmmo Išoʕ: B Məḏyaḏ awwəl naqqa d ʕabərina,  naʕimo wi.  Qašo  Šamʕən we.  I naqqayo əmmiwole ‘u Šamʕən u abro du Dawud, d be Qašo Ḥanna“. W bəṯr  hawiwo qašo. Hawo maqrəlelan ḥṣar-ḥamšaḥṣar (10-15), šwaʕ-tmone (7-8) šne. W  bəṯər u ʕAbdəlmasiḥ d be Ḥanne Safar  maqrəlelan  šato.  Bəṯr  malfono  Ǧorǧ  ste maqrəlelan  šato.  W  bəṯər  Qašo  Ablaḥad  ste  maqrəlelan  šato.  Hedi  am madrašyoṯo ṣxiri.
0431. Ǧan: Bi madrašto di ḥkume, bu ṣənəf kmo naʕime wayxu?
0432. ʕAmmo Išoʕ: Kətwoban... awwəl d azzano, kətwoban qadar ʕəsri  (20)  naʕime.  E i naqqayo šanṭar-ḥafa wayna. I naqqayo  kətwolan  malfono,  mʕalləm  Ṭahər mərdalli we.  Kətwolan  mʕalləm  Tawfiq,  hawo  mərdalli,  u  mədirayḏan   du maktab we  (madrašto we).  
0433. W  kətwo  mʕalləm  Ṭaləb  w   kətwo   ġer   malfone maqranwolan. Bdelan mu ṣənəf du ḥa w hul d saləqina laḥ  ḥamšo  nafəqina.  I naqqa d čəkina bu ṣənəf daḥ ḥamšo, mbadlo Eski Türkçe (tərki ʕatiqo),  hawyo Yeni Türkçe (tərki ḥaṯo). Bu ṣənəf daḥ  ḥamšo,  mbadelan  qrelan  Yeni  Harf (ḥarf ḥaṯo).
0434. Ǧan: ʕAmmo Išoʕ lašan d yəlfitu tərki, am malfonani muḥanwolxun ġalabe?
0435. ʕAmmo  Išoʕ:  Alo  muḥanwo  falaqat.  Muḥanwo  ʕal  idoṯayna,  muḥanwo   ʕal raġloṯayna. I naqqa ḥa d samwo mede muḥanwo. Muḥanwo...  Hedi  bəṯr,  qayəm mawfaqwolle qanun, lə kowe d məmḥe  laṭ  ṭalaba,  abadan.  Hedi  manfaqwolle qanun,  u  malfono  d  muḥewo  mǧazanwole.  Hawxa  nafəqwo  qanun,  hedi  lə maqbəliwo d moḥən.
0436. Ǧan:  ʕAmmo  Išoʕ  ʕal  d  kətwoxu  səryoye  w  mšiḥoye,  am  malfonani   lə kərhiwolxu?
0437. ʕAmmo Išoʕ: Lo, lo, lo, lo qaṭʕan. Tafriqa lə ḥzeli. Qaṭʕan-aṣlan  lə  ḥzeli tafriqa bi madrase. Lo bayn ṭayo w ṣəroyo  w  lo  bu  maktab  (madrašto)  lə ḥzewoli. Am malfone rəḥmiwolan zəd maṭ ṭaye, rəḥmiwolan...
0438. Ǧan: Kətwo kačkat bu ṣənəf aʕmayxu?
0439. ʕAmmo Išoʕ: E kətwo. Bu ṣənəfayḏan, aḥna bu  ṣənəfayḏan  kətwo  tloṯ.  Kətwo Ləwiza, barṯe d qašo, du əsqef. Əsqəf  ʕAbdəlmasiḥ.  I  aṯto  du  Sḥaqo  d be Šabo. W kətwo Faḏila i ḥoṯo du ṭapoči Brahim Afandi w kətwo Qəyma,  barṯe  d ʕAli Baba. At  tloṯani  aʕmayna  wayye.  W  kətwoban  10-12  kurrəkin.  Tloṯ kačkat kətwo aʕmayna.
0440. Ǧan: Bu ṣənəfaṯxu, bad darsat man kətwo šaṭər?
0441. ʕAmmo Išoʕ: Afandəm, əno bu ḥšowo ġalabe qawyo wi. W kətwo bu tərki zəd  meni qawye, kətwoban... əno wi u Sḥaqo bə Šabo we, u  Dəkran we,  Brahim  abre  du Əsqə we. Uʕdo kəlle b Amarika, hawi profesor.  W  kətwo  Məṣṭafa  u  abro  d Sayfo,  kətwo  Qadri  abre  d be  Məḥəddin  Afandi  u  mal-mədiri.  W   kətwo Ǧalaladdin abre d toxtor w kətwo hawxa kmo. U mede  d  koṯe  l  boli.  Hawxa kətwoban ʕaṣro (10) naʕime w tloṯ kačkat wayna bu ṣənəf.
0442. Ǧan: Hat naʕimo, ʕam ḥawronox bi madrase, bi  šawṯo  ya  ste  d  əmmina  bab bʕayat, mən təštəʕniye məštaʕetuwo?
0443. ʕAmmo Išoʕ: Afandəm, aḥna meqəm məštaʕenawo bi čamme. Məštaʕenawo bu  pallo, məštaʕenawo bar rəġayat, məštaʕenawo bak  kaʕbe,  məštaʕenawo  bi  čərre...
0444. Əzzanowo suḥena bi rawmo. Šuġlayna w ʕamlayna marʕenawo af  fare,  marʕenawo ad  darmala,  marʕenawo  aq  qanyone,  nəqlinawo  zawlo.   Šuġlayna-ʕamlayna hawo we, hawxa we... I naqqayo  aḥ  ḥayayḏan  hawxa  mafətinawolle.  Emayna  w babayna  hawxa  maḥwəlallan  darbo.  
0445. Bəṯr  məd  nəfqinawo  mi  madrase   ya nəqlinawo zawlo  ya  nəqlinawo  šale,  šuxre.  Kəḏʕət  aš  šuxre  mənne?  Ya nəqlinawo zawlo lan arʕoṯo.... i naqqayo naʕime wayna.  Lə  bəṭlinawo.  Uʕdo haw fayəš ḥaylo, hawina sowe, kbəṭlina xayifo, e.
0446. Ǧan: U təštəʕniyo di čamme aydarbo məštaʕetuwole?
0447. ʕAmmo Išoʕ: Afandəm u təštəʕniyo di čamme, kowən tloṯo-arbo  (3-4).  Kul  ḥa kuwele ḥaṭro w riše di ḥaṭrayḏe, kuwela hawxa xəd i čamme, mede hawxa  qume.  W han naqqa kmanṭən mede xəd i rəġaye, kmaḥtila bi nave w han naqqa u  ḥa  d mawbela... Kuwanwo tre gabe, u ḥa d  mawbəl  i  čamme,  mḥalaqla...  uʕdo aydarbo kməštaʕən ṭəbbe, u ḥa də mḥaləq li qalʕo du ḥreno. U ḥa d  mawbəl  i ṭəbbe d čakla bi qalʕa də mqabəl.  Yaʕni  kətwo  naqwo  tamo.  Əmminawole  i ‘Qalʕo‘. Xəd u naqwo, u ḥa də mḥaləq, d moyəd i čamme də mḥalaqla  bi  qalʕo də mqabəl. Šuqalwo nəqṭo, šuqalwo puwan.
0448. Ǧan: ʕAmmo Išoʕ, b arʕe du baytaṯxun, hat naʕimo, b lalyo  aw  b  imomo  man maḥkewolxu ḥkeyat?
0449. ʕAmmo Išoʕ: Afandəm, kətwo maḥkəyone  daḥ  ḥkeyat,  mašhur  wayye.  Kətwo  b Məḏyaḏ ġalabe. Kətwo u ʕammo Galle  Bətoyo,  uḏaʕwo  ḥəkkoyat  ġalabe.  Hawo mašhur we. Kətwo b Məḏyaḏ maḥkəyone daḥ ḥkeyat, hawxa kətwo šaxṣiyat,  əḏʕiwo u šuġlano, xəd ar romanat yəlfiwonne w maḥkanwo.
0449. I aṯto (Fərdo): U ʕIsa d be ʕAzər w hani.
0450. ʕAmmo Išoʕ: U ʕIsa d be ʕAzər, u Raššəko, u  mḥasyo  du  Raššəko  d be  ʕAzər, hani maḥkəyone, ġalabe tarixiye, əḏʕiwo maḥkanwo ḥəkkoyat.  ʕAyn  xəd  ḥa  d yoləf roman d kṯowo. 
0451. W kətwo bu zabnayḏi,  hawxa,  hən  mənayye,  maʕlum yo, maḥkanwo ḥəkkoyat dab Bani-Hilali ye, hən  maḥkanwo  Šad  əbən  l  Ġad,  hən maḥkanwo dano du ʕƏraq... mən  ḥəkkoye  maḥkanwolan,  lə  kuḏaʕ,  əšme  daḥ ḥəkkoyatanək...
0452. I aṯto (Fərdo): Əmmiwo d Yawsef, əmmiwo daaaaa...
0453. ʕAmmo Išoʕ: D Yawsef maḥkanwo, hawxa, maḥkewo. Han naqqa bəsmowa i ǧəvate  b dəkṯo... M darbe d radyo w talawizyon latwo i naqqayo... an naqqa d  yətwiwo, maḥtiwo abšoṯo w baluṭe bi ḥolo, ya  luze,  ya  gawze...  w  han  naqqa  gəd maḥtiwo bas səfoqe qəm u ʕamo. 
0454. M darbe di qaḥwe w daǧ  ǧəġarat  w  d  uʕdo  d kobi i masale du čay. W han naqqa əmmiwo: “De  ʕammo  maḥkaylan  ḥəkkoye!“  W han naqqa, hawo gəd budewo maḥkewo, u ʕamo gəd nuʕaswo w qamwo, hul  li saʕa 10-11 b lalyo, qaymiwo kul ḥa əzzewo lu šuġlo w lu ʕamlayḏe.
0455. Ǧan: Hat naʕimo, qaštox, emox bu bayto, i  naqqa  d  dəmxituwo  b  lalyo  lə maḥkanwolxu ḥkeyat?
0456. ʕAmmo  Išoʕ:  Afandəm,  aḥna  lə  maḥkanwo.  Bale  kətwo  hən  msalanwo   an naʕimaṯṯe, i naqqa d  dəmxiwo  an  naʕimaṯṯe.  Maḥkanwonne  ḥəkkoyat  basime lašan an naʕime d  ṭəwʕi.  E  əno  lə  ḥzeli,  bale  hawxa  maḥkanwo.  Kətwo maḥkəyone daḥ ḥəkkoyat, e.
0457. Ǧan: Hat naʕimo emox kətwola dargəšto, kətwola naʕime bi dargəšto?
0458. ʕAmmo Išoʕ: Afandəm əno naʕimo, əno w emi w tloṯ aḥwoṯo wayye. Emi bu  Sayfo qṭəlulle. Bu yawmo mərliloxyo, naqla ḥreto, maḥkəlilox aʕla.  Emi  bu  Sayfo qṭəlulle lə kəmxaṭarnola. 
0459. Emi u šəklayḏa lə kəmxaṭarnole. Čənki emi i  naqqa də qṭəlulle ʕəmri  ya  2  w  falge we,  ya  tarte  w  mede we.  I  naqqayo  lə kəmxaṭarnola. Bas šaməʕno, əšme d emi Sətto wa w əšme d  qašti  Sayde wa.  W əšme di aṯto d ʕammi i “Yade Maryam“ əmmiwola. 
0460. Fayšowa hul  bəṯr  mu Sayfo, əṯyowa l gabayna, dəmxowa gabayna, fayšowa gabayna.  I  ḥəlto  Maryam bə Yawse wa. Bə Yawse ab botaṯṯe šqəliwolle  l  bə  Šakkəre.  Qšəʕiwo  l  bə Yawse, ab bə babayḏa mzabniwole lu Yusəf d be Ǧələf. 
0461. Ab botaṯṯe  d be  Šakkəre w bə Šakkəre maʕmərənne w səmənne bote. Hayo i Yade Maryam fayšowa  gabayna.  U mede d koṯe l boli, kətwola  kačke  əšma  Šune wa,  i  kalo  d be Malle wa.  Gawərto  b  Tənat wa.  
0462. I  šato  du  Fərman  qṭiwolle  u  gawro  w mahzəmowalle laṭ ṭaye, šəqlowalle l Səlo ʕAmmuse,  mawbəlowalle  l  bayn  an omariye w hawiwole mena 2-3 naʕime. W naqqawoṯo əṯyowa hiyya  w  u  gawro  l gabayna, b ṭayuṯo, heš lawyowa, bas b ṭayuṯo əṯyowa l  gabayna.  Huwanwo  bi čale bayn an omariye.  
0463. Ǧan: Hat naʕimo, koṯe l bolox l Məḏyaḏ, uṯewo pelawanin, ǧanbazin?
0464. ʕAmmo Išoʕ: E naʕəm. Koṯe l boli nəquṣo. Uṯewo. Əno bu zabnayḏi  uṯewo.  Aṯi šwaʕ-tmone  kore.  Mhalaxwo  ʕal  aḥ  ḥaṭroṯo  w  əzzanowo  bəṯre  w   bəṯr maḥətwolle qəm u ǧeməʕ tamo. Maḥətwolle sulaqwo lu tel.  Maḥətwole  stinbare w sulaqwo ʕal u stinbar. Məštaʕewo w ḥzeli w əzzewo w uṯewo ʕal  u  stinbar.  Uṯewo ġalabe. Kul šato-tarte uṯewo naqqa.
0465. Ǧan: Hani mayko uṯanwo?
0466. ʕAmmo Išoʕ: Hani uṯanwo mə Diyarbakər, uṯanwo  mu  Wan,  uṯanwo  mə  Badlis, uṯanwo mə ʕƏntab... lə kuḏaʕno. Uṯanwo mə dəkoṯo nəxroye. Məštaʕanwo  tamo, mḥayṣəliwo w əzzənwo.
0467. Ǧan: Uṯewo hərač ste w mitarqəḏiwo?
0468. ʕAmmo Išoʕ: E uṯanwo hərač l Məḏyaḏ. Manṭanwonne, hanək uṯanwo m lə  ḥḏor  d Badlis, w u Wan. Manṭanwo hərač w makrəxiwonne w dayqiwonne  bi  darbakke  w əzzənwo bəṯrayye. W xər w xər, xər kərxiwo baš šawṯawoṯo. 
0469. Han naqqa u  ḥa  d ubewolle  qərš,  d  ubewolle  tre  qəruš,   ubiwonne   laḥmo,   ubiwonne...  Makrəxiwonne bəṯrayye bəṯrayye.  Aḥna  naʕime,  əzzanowo  kərxina  bəṯr  dah hərčatanək, marqəḏiwo ah hərčat, mfarǧinawo w gəḥxinawo, hayo ste ḥəzyoli.
0470. Ǧan: Bu zəyudo hani ayko maklanwolən b Məḏyaḏ?
0471. ʕAmmo Išoʕ: Heh!
0472. Ǧan: Ayko maklanwolən?
0473. ʕAmmo Išoʕ: Bax xanat  fayšiwo.  Bax  xanat  fayšiwo.  Fayšiwo  bad  dəkoṯo, maḥtiwonne dəkṯo d čəwedər, yətwiwo, nəṭriwo bač čuwedər. Bax xanat  maṣriwo ruḥayye.
Ṭabiʕa d Məḏyaḏ
0474. Ǧan: Hat naʕimo, Məḏyaḏ kətwo lə ḥḏora ġalabe dawme?
0475. ʕAmmo Išoʕ: Məḏyaḏ i naqqayo... Kətwo ak  ‘Karme  du  Ablaḥḥad  d be  Ḥaloqo‘ əmmiwole, kulle dawme w luze wayye. Koṯe l boli, ġalabe  əzzanowo  lu  gnowo dal luze. Kətwolən nəṭuro dal luze. Əzzanowo... kətwo bak karme d be  Zerəke, bak karme d Mor Šarbel, luze rabe, kətwo bak karme du Musa  d be  Šamošo,  b Hərməz. Kətwo ḥḏor Məḏyaḏ dawme. 
0476. Dawme latwo  bas  luze  ġalabe  kətwo.  Bak ‘Karme du ḥasyo‘ w bu Ṭuro raḥuqo kətwo. Masala dawme  lə  ḥḏor  i  ṭərraše, ḥḏor Qayasa, hawxa  laf  Mzizaḥ,  gab  Baǧənne  kətwo  dawme  d  baluṭe.  Lə muṭenawolle, nəquṣo. Bas əzzənwo laq  qayse  manṭanwo  qayse.  
0477. Aḥna,  bəṯr, aġlab ad dawme d Məḏyaḏ bam mo (% 80) tuwaṯ w luze wayye.  Aḥna  u  mede  d ḥzelan b Məḏyaḏ dawme ġer mat tuwaṯ w mal luze lə ḥzelan.
0478. Ǧan: Baluṭe b Məḏyaḏ latwo?
0479. ʕAmmo Išoʕ: Baluṭe b Məḏyaḏ latwo. Bu Ṭuro kətwo.
0480. Ǧan: ʕAzrone, gangərose...
0481. ʕAmmo Išoʕ: ʕAzrone kətwo taaaak-tuk. Hawo stene bayn ak karme wayye.  U  ḥa d huwewole karmo, huwewole ʕazrənto,  ya  gangərəsto  bayn  u  karmo.  Yaʕni hawxa l ruḥayye latwo. 
0482. Bas ak karme,  al  luze,  masala  xəd  u  ṭəyoro  d be Brahim Šabo, xəd aḥ ḥrene. Kulle ṭəyore rabe,  kulle  luze  wayye.  U  ḥa  d huwewole ṭəyoro,  hawxa  samwole  ṭəyoro  w  zuraʕwole  luze  w  məstaḥkalwo mənayye luze. Luze kayise. 
0483. Əxliwo, mzabniwo flan... i naqqayo hawxa.  U  ḥa d huwewole arʕoṯo faḏla, samwo siyoġo hawir diḏe w zuraʕwole luze w  huwanwo luze rabe, aḏiʕət! Bas dawme, u mede də ḥzeli ḥḏor Məḏyaḏ, karme  ġalabe ḥzeli w luze. Gawze stene balki tak-tuk bə Salim Ṣara, əmmi  kətwole.  Naqla azzan ḥərlan, kətwole gawzo rabo, mede ḥreno gawze b Məḏyaḏ lə ḥzelan.  Bale luze ġalabe kətwo.
0484. Ǧan: Hat naʕimo, Məḏyaḏ kətwo lə ḥḏora yarəquṯo, dawme?
0485. ʕAmmo Išoʕ: Afandəm Məḏyaḏ hawir diḏa, b Məḏyaḏ bəxwa latwo. Bas mena  qadar ʕaṣro (10) kilomatra, kətwo dawme dab baluṭe. Kula  yarəquṯo wa.  Əno  ḥzeli, əzzənwo u ʕamo manṭanwo qayse, manṭanwo ṭarfe kul lalyo lu sawalaṯṯe. Bas  b Məḏyaḏ ṭarfe w yarəquṯo lə ḥzeli, kətwolle  dawme  d  luze.  Kətwo  dawme  d tene...
0486. I aṯto (Farida): Kəmmi i Guharre kula karme wa.
0487. ʕAmmo Išoʕ: Əno lə ḥzalli hanək. I Guharre, mi Guharre lə ḥzalli, bas  ḥzeli lə ḥḏor Qayasa, əmmiwola dukṯo “Qayasa“. Bəṯr   Qayasa  kətwo  ḥzeli,  tamo kule Ṭuro yaroqo we. Dawme ʕloye, dawme d  baluṭe.  
0488. W  kətwo  b  laf  ʕIwardo stene, kəmmiwola əh, əh mən kəmmiwola, ṭaʕino hedi... Quzre  Quzre, Quzre tamo kətwo hanək,  kətwobən  yarəquṯo.  Əno  maṭino  ḥzalli  b  ʕayni, muṭewo u sawal diḏan hul qum Quzre, uxalwo qum ad dawmanək. 
0489. Amma  aṯi  zawno qšiʕi. I ʕaskariye ḥəngi d nəqlowalle  d  qəṭʕowalle  qšiʕi.  W  ak  kurmanǧ qṭəʕənne, qṭiʕi. Uʕdo u Ṭuro raḥəq ġalabe.
0490. Ǧan: Hat naʕimo ʕam ḥawronox, əzzoxuwo lab bərzəġlaylat, lap perapənṭ?
0491. ʕAmmo Išoʕ: Azzano aḥna naʕime, məd  hawiwo,  məd  nafəlwo  zbaṭ  (yarḥo  də šboṭ), əzzanowo naʕime, muḥenawo, ‘ya Alla w ya  Xwade!‘  lab  bərzəġlaylat.  Əzzanowo hul lu Sarguno, hul lan Nəssiyat, hul bəṯr i  Qəžla.  
0492. I  naqqayo  i qəžla latwo, Mor Šarbel wa. Mor Šarbel,  Mor  Šarbel  dayro  rabṯo.  Mor Šarbel, əzzanowo l tamo, manṭenawo bərzəġlaylat  w  manṭenawo...  han  naqqa perapənṭ. W han naqqa manṭenawolle, ʕaṣriye ǧərḥinawolle,  maḥtinawolle  qəm i nuro, sayminawo mənayye kiyyo...
0493. Ǧan: Basəmto həwyowa?
0494. ʕAmmo Išoʕ:  I kiyyayo dap perapənṭ ġalabe  basəmto wa.  Kiyyo  dap  perapənṭ ġalabe basəmto wa.
0495. Ǧan: Maḥkayli iḏa əzzoxuwo lu gəssays, laq qene das safrune?
0496. ʕAmmo Išoʕ: Əzzanowo lu gəssays,  naʕime  wayna.  Yawme  d  ḥəššabo  niše  w gawre, kulayna əzzanowo lu gəssays. Manṭenawo  gəssays  dag  gamle,  gəssays das safrune w gəssays daq qaqone w šəklat šəklatwe u gəssays. 
0497. U ḥa  d  manṭe gəssays,   o   han   naqqa   gaysinawo   buwwe,   mulenawo   kəsonayna.  Mfarfəsinawole, maḥtinawo w  han  naqqa  nəfqinawo  əxlinawo.  Xəd  ḥa  oxəl fəṣtaq, koxəl tene w koxəl fəlan (gaḥxo) he. 
0498. W əzzanowo laq qene  daq qaqone. Kərxinawo ʕal aq qene daq qaqone, kərxinawo ʕal aq qene  dad...  da... dat... dah hno, d... da...  dat  titiyat  w  əzzanowo  kərxina  bas siyoġone, məskinawo  baq  qaqone.  
0499. Maq  qene  das  safrune  məfqinawo  beʕe, məfqinawo beʕe das safrune. E, i naqqayo naʕime wayna, i  naqqayo l əḏʕinawo u dard mən yo? Kul yawmo əzzanowo, mhalxinawo 30-40  kilomətro,  xəd lə mhalxina saʕa w daqiqa. Rəhṭinawo  rahṭo,  lə  bəṭlinawo,  məštaʕenawo  bi čərre. Əzzanowo suḥena  bi  rawmo  rap  w  hay  rap.  
0500. U  sḥoyo  di  rawmo  w hay, briṯo ġer  šəkəl wa  i  naqqayo.  I  naqqayo  Məḏyaḏ  ʕamərto, kətwoba 5-6 ʕitawoṯo. Əno ḥzeli b Məḏyaḏ Mor Axəsnoyo w ḥzeli i  Mart  Šmuni w ḥzeli, hawo d kətyo u ǧiran d be  Tarxayno,  qašo,  kətwolle  qadišo  tamo, mṣalewo biyya. Qašo Malke, Xori Malke, hano d  azzewo  l  Diyarbakər.  
0501. Hawo ste əbʕiwo d maʕməriwo, maltamwolle kallat stene  w  kətwo  Mor  Barṣawmo  w kətwo i naqqayo ʕitawoṯo, hani kətwo. Bəṯr hedi Mor Šarbel w i  dayro  (Mor Abrohəm) ste, dayro rabṯo. Uʕdo haṯe i dayrayḏan d kətyo  maqbara  das səryoye biyya. Hayo ste dayro  ʕamərto wa.  
0502. Kətwoba  dayroyo  Ablaḥad,  hawo.  Hedi bəṯr məd Mor Šarbel maqləḏowalle, hedi əzzanowo qurenawo  gab  Dayroyo Ablaḥad, ə b Mor Šarbel... hol bi Ndaṯ Aloho...  aaaa  bi  dayro.  W Dayroyo Ablaḥad u aḥuno  du  Ḥəske we.  
0503. Bəṯr  qayəmwo  azzewo  lə  Ḥsiča  w kətwole kačke, həwowale lu  Yuḥanun  d be  Hobəl  bə  Tiyyo.  Uʕdo  kumarno kfayšo i kačkayḏe, huwwe mšane. Hawo tamo. Uʕdo, han naqqa  kiba  dayroyo, uʕdo bi dayro... kiba dayroyo, u babo  du,  du  Badro...  əšme  mən yo?  Dayroyo Šabo yo, lə kuḏaʕno, dayroyo sowo yo. Dayroyo Šabo. W kit u  Badro  w kito ʕayle asuriye, ʕayle mani d l ḥḏor Gziro. Tamo kowən bi  dayro,  knəṭri i dayro.
Dayro d Mor Šarbel, qadiše, qadəštoṯo
0504. Ǧan: ʕAmmo Išoʕ, hat ʕabirət lu bəstono di Dayro d Mor Šarbel?
0505. ʕAmmo Išoʕ: Azzino lu bəstono di dayro d Mor Šarbel. Naqla əno w u ʕIsa  d be Ṣawme Šaxxo w u ʕAbdo Samyo. Aḥna tloṯo ḥawrone  wayna,  əno,  u  ʕAbdo  d be Yarəm-bučəq, uʕdo kəlle harke yo u ʕAbdo Samyo, u ʕIsa du  Ṣawme  d be  Šaxxo.  Azzano yatəwina, u ʕIsa omər: "Alo əno kqureno b Mor Šarbel."
0506. I  naqqayo  Mor Šarbel  dayro  rabṯo.  Bənaye  rabṯo.  Kətwola  diwanxana,  mi diwanxana məḥzəyowa i qalʕo d Mərde. Haqqays ʕlayto. Bəṯr məd maʕmarre  i qriṯo maḥrəwənne. Qayəm omər: "Gəd əzzano adyawma, gəd manṭeno  u  hnayḏi,  u ǧulayḏi mi dayro."
0507. Qayəm azzano, əno w huwwe w u ʕAbdo. Azzano čəkina bu bəstono d Mor  Šarbel.  U Səloke d be Xalaf Yaʕqubo nuṭarwo ak karme. Əno w u ʕAbdo.  U  ʕAbdo  ʕayne nafəlwo bənne banat. 
0508. Han naqqe huwwe lə ḥuzewo, umarno: "Alo  ʕAbdo,  haka  i tenaṯe maṭyo w flan w bevan." Aṯilan u Səloke xəd i nuro.  W  ḥaṭro  b  iḏe, mədle lu ʕAbdo maḥətle aʕle baḥ ḥaṭroṯo. Ṭərp ʕal  ṭize.  Əno  lə  mahzamli, nafəlno, mi gawruṯo  howe  lə  mahzamnowo.  Qayəm  huleli  tloṯ-arbaʕ  (3-4) ḥaṭroṯo ʕal ṭizi. Uʕdo kul naqqa harke kumarnole kumarno:  "Koṯe  l  bolox  i naqqa d məḥatwolan Səloke?"
0509. Afandəm huwwe l uḏaʕwo. Nafəlinawo bi dayro, huwwe bu  qəməsḥo we.  I  naqqayo Dayroyo Ǧəbrayel d kətwe bə Ṣṭanbul,  əmmiwole  u  “Ǧalləko“  b  Mor  Šarbel greʕo we. I naqqayo heš lawiwo dayroyo, hawo d aṯiwo  lə  Ṣṭanbul.  
0510. Qayəm  mə tamo saləq l Mor Šarbel, mərlele: “Alo kəlle nošo nafəl bu ṭəyoro  di  dayro, zox laf elayye.“ Qayəm hedi aṯilan baḥ ḥaṭroṯo gəm w  hay  gəm,  baḥ  ḥaṭroṯo ʕal ṭizayna, kmuḥelan baḥ ḥaṭroṯo (gaḥxo), e, alla-wakil  koṯe  l  boli  xəd uʕdo. Hano Səloke d be Xalaf Yaʕqubo d kətyo harke. 
0511. U babo d Alyas  Xalaf,  u babo d Xalaf Xalaf, e. Hanək e (gaḥxo),  e  Alo.  Hulelan  kmo  ḥaṭroṯo  ʕal ṭizayna, kmo, omər: “Warox qay knəflitu bu karmo di dayro?“ E.
0512. Ǧan: I naqqayo bi Dayro d Mor Šarbel qurewo ġalabe naʕime?
0513. ʕAmmo Išoʕ: I naqqayo bi dayro d  Mor  Šarbel  kətwo  tloṯo  dayroye.  Kətwo dayroyo Yusəf, riš-dayro we. U aḥuno d Xori Malke, hano u ʕammo d Qašo Aḥo  d kətyo harke bu Swed.
0514. Ǧan: Əšme mən we?
0515. ʕAmmo Išoʕ:  Dayroyo Yusəf. Huwwe, aṣl dəṯṯe arboye ne hani. Dayroyo  Yusəf, hawiwo dayroyo. U Xori Malke naḥətwo li Qaməšlo,  hawiwo  xori.  Xori  Malke mašhur, Xori Malke di Qaməšlo. Uʕdo l Xori Malke  kətle  harke,  u  abro  du abro, abre du Afrəm, lə kuḏaʕno b Noršbori yo, lə kuḏaʕno, tamo qašo yo.
0516. I naqqayo kətwo tloṯo dayroye. Kətwo Dayroyo Afrəm w kətwo Dayroyo  Malke  w Dayroyo Yusəf. U riš-dayro, Dayroyo Yusəf we.  U  dayroyo  Afrəm  w  Dayroyo Malke, ḥa mə Boqəsyono we w ḥa əəəəəəəəə, kumarno mə Ḥaḥ we. 
0517. Bi dayro  kətwo tloṯo dayroye. Kətwolle i naqqayo  daboše,  qurenawo,  kətwoban  arbʕi  (40) naʕime. Əno wi, u Yuḥanun du  Hobəl  bə  Tiyyo we  w  Hobəl  d be  Šamʕun  d be Baḥḥo we. Kit mənayye uʕdo fayəš  w  də  mbarbəzi,  qurenawo  biyya.  Qrelan biyya 3-4 əšne. Əzzanowo qurenawo, maqranwolan  w ʕarabi,  naḥle  w  qole  di ʕito flan. W mawləfiwolan aq qonune di ʕito. W u naḥlo di ʕito.
0518. Ǧan: Mor Šarbel ema maḥrəwulle w səmulle qəžla?
0519. ʕAmmo Išoʕ:  Mor  Šarbel...  afandəm,  Dayro  d  Mor  Šarbel,  dayro  ġalabe ḥliṯo wa. Xəd i qaṣa wa. W ġalabe  ʕamərto  w  kayəsto.  U  šurayḏa  li  šmayo sulaqwo.
0520. Ǧan: Nošo lə koḏəʕ haṯe bayna šato banyo?
0521. ʕAmmo Išoʕ: Bele. Ban 1926  maʕmarre  i  qəžla,  hiyya  bi  šato  du  Sayfo, ʕaṣənwo as səryoye biyya. Fayiši mədde b Zerəke w  b  Rhawi  biyya  ʕaṣye.  Fayiši mədde. Čənki kətwo tloṯo-arbʕo (3-4) gube biyya w kətwo  muklo  biyya w lə qadiri... d saymi lə saymi, lə qədriwo mqadmiwo  hawir  diḏa.  
0522. Kətwolle koze, u ḥa də mqadamwo qəṭliwole. Fayiši mədde biyya, ʕaṣye, hul  d  aṯi Šex Fatḥalla, mahzamme azzən l  ʕIwardo.  W  fayišo  i  dayro  xliṯo.  Bəṯr maʕmərulle i dayro, fayišo bəṯr mu Sayfo stene hul li šato  daš  26  (1926) ʕamərto wa, qurenawo biyya. 
0523. Bəṯr qayəm maʕmarre, aṯiwo Kanʕan Paša l  Məḏyaḏ mərle: “Lazəm maʕməritu qəžla li ʕaskariye.“ Qayəm azzən maḥwalle, uʕdo  bəṯr i Dayro d Mor Šarbel,  kətwo  saḥa  rabṯo.  Məštaʕanwo  biyya  an  naʕime naqqawoṯo  hawxa;  bi  čərre-mərre  fəlan,  məštaʕanwo  tamo.  
0524. Mərre  “Harke musaʕəd yo...“ maʕmarre dukṯe di qəžla, uʕdo d Məḏyaḏ. Məd maʕmarre i  qəžla, ʕaskariye, hawi ġalabe qalabaləġ, ad dayroye mahzamme. 
0525. Han  naqqa  fayišo  i dayro xliṯo. Qayəm səmme Mor Šarbel ʕanbar di ʕaskariye. Maḥtiwo u  muklaṯṯe w aǧ ǧulaṯṯe w ad dabbowat dəṯṯe  bənne  fəlan.  W  zabno-zabno  mərre:  “Gəd šəqlinala li qəžla...“ w maḥrəwulle eeeeeeee. Mən,  kulle  kefe  nḥide,  mən binaye rabṯo, Mor Šarbel binaye ʕṣiṯo. 
0526. Kətwoba tre qadiše: Mor Fəṭrus  w Mor Fawlus w lalʕəl mena kətwola diwanxana rabṯo. Kətwo  hawir  diḏa  odayat ġalabe  dad  dayroye  fəlan,  d  yətwiwo,  biyya  d  qurenawo  bənne.  Kulle maḥrəwənne, səmənne uʕdo kon, kon. W kətwo biyya maqbara das səryoye.  
0527. U  ḥa i naqqa d maṯwo, maḥtiwole bi maqbara d Mor Šarbel. I maqbara d  Mor  Šarbel ste maḥrəwulle. Kətwola siyoġo hawir  diḏa  rabo,  darga,  i  maqbara wa.  Kulle tlanne li ʕaskariye. Uʕdo kulle səmənne maydan.
0528. Ǧan: ʕAmmo Išoʕ, an noše d rab mənayxu lə maḥkalle, ema bnalle Mor Šarbel?
0529. ʕAmmo Išoʕ: Mor Šarbel, əno ksamno taxmin, meqəm mu Sayfo bə  ḥṣar-ḥamšaḥṣar (10-15) əšne, b ʕəsri (20) šne maʕmərowalle.
0530. Ḥa, aṯiwo, ḥa zangin we. Dayroyo we, ḥasyo we, kətwole  kallat.  Ya  Faṭəryarxo Amsiḥ d hawiwo taqʕawid we d mawfaqwolle, ya  ḥreno we.  Qayəm  maʕmarlelox  i binayayo. Binaye rabṯo ġalabe. U tarixayḏa d maʕmərulle,  lə  kuḏaʕno.  
0531. Xori Brahim ṭaw meni koḏəʕ, garak... Ənkan w  ya  ste,  hawxa  masayəl,  hani  bə Zerəke ṭaw mənayna kəḏʕi. Čənki Mor Šarbel ʕayəd dəṯṯe w d be Rhawi wa.  Amma binaye rabṯo wa, xi qaṣa ʕṣiṯo wa. Məd ṣxir  u  tarʕo,  briṯo  kula  əṯyo,  lə kqədro fətḥola. Əno ḥəzyoli.
0532. Ǧan: ʕAmmo Išoʕ, aḥna naʕime faytinawo b  dəkoṯo  b  Məḏyad  əmmiwo  ‘taməke dukṯe d qadəšto yo‘ bi šawṯaṯxu ste kətwo hawxa mede?
0533. ʕAmmo Išoʕ: Kətwo qadəšyoṯo b Məḏyaḏ, e kətwo qadəšto qəm u tarʕo....
0534. I aṯto (Fərdo): Kətwo tamoooooo...
0535. ʕAmmo Išoʕ: Qəm u tarʕo d be Raḥimo, kətwo  qadəšto  tamo.  Naʕəmto  b  lalyo maqəṯiwola šamʕo. B lalyo, əmmiwo “Haṯe qadəšto yo...“
0536. I aṯto (Fərdo): Qadəšto Ziyane.
0537. ʕAmmo Išoʕ: E Qadəšto Ziyane. Maqəṯiwola šamʕo, hawxa šaməʕinawo e.
0538. Ǧan: Haṯe ema maqəṯiwola aš šamʕe, kul naqqa?
0539. ʕAmmo Išoʕ: Kul lalye d ḥəššabo. Kul lalye d ḥəššabo maqəṯiwola šamʕo. U  ḥa d huwewo qaḏa b qarʕe stene, əzzewo maqəṯwola šamʕo.
0540. Ǧan: B ġer dəkoṯo m be Raḥimo kətwo?
0541. ʕAmmo Išoʕ: Əno žġer mayo qadəšto lə ḥzeli b Məḏyaḏ. žġer mayo lə ḥzeli...
0542. I aṯto (Fərdo): Bele kito ḥḏo stene, əəəəə səb Mahmadke.
0543. ʕAmmo  Išoʕ:  Hayo  bə  Mahmadke  azzawo,  hayo  qawre wa,  azzən   maḥrawwe, maḥrəwiwonne.
0544. I aṯto (Fərdo): Lo lo kəlle maḥətte boriye w məfqulle laf larwal.
0545. ʕAmmo Išoʕ: E hayo qadəšto wa. Qawre wayye səmiwonne hawxa.
0546. I aṯto (Fərdo): E latyo hawxa...
0547. ʕAmmo Išoʕ: E balki hayo kətwo ḥḏo gab  bə  Mahmadke  stene.  Bi  šawṯo  d be Mahmadke ste kətwo ḥḏo, balki.
0548. I aṯto (Fərdo): Bə Mahmadke kətwo...

Məštawoṯo b Məḏyaḏ

0549. Ǧan: ʕAmmo Išoʕ bəṯr koṯe l boli naʕimo, qašti maḥkəyowalan  əmmowa:  "Meqəm i naqqa ḥa d əzzewo d ṭulabwo ḥḏo, mšayliwole, kətxu  arʕo  bi  Maṯno?  Əlla lo?‘
0550. ʕAmmo Išoʕ: E (gaḥxo), kəmmi: "U  ḥa  d  luwewole  arʕo  bi  Maṯno,  l ubiwole aṯto...“ Hawxa  qaʕida  hawyowa  b  Məḏyaḏ.  Čəngi  i  Maṯno  ġalabe  arʕoṯo kayise ne, ġalabe qimatli ne. Han naqqa u ḥa d əzzewo d ṭulabwo  ḥḏo,  əmmiwo: “Kətlox bi Maṯno arʕo lo?“ U ḥa d huwewo b arʕo: “Ahla w sahla“ —  w d lo —  əmmiwo: “Lə kubinalox“. (Gaḥxo)
0551. Ǧan: Bi Maṯno mən ḥa klozəm d huwewole, arʕo, karmo...
0552. ʕAmmo Išoʕ: Arʕo, arʕo, arʕoṯo ne. I Maṯno kula arʕoṯo ne, arʕoṯo kayise ne.  U ḥa d mšayliwole: ‘Kətlox arʕoṯo bi Maṯno?‘  Maʕnata  zanginyo,  hano  latyo faqiro, lə kfoyəš kafino. Lə kfoyəš kafino. U  mal,  hiyya  i  Maṯno  arʕoṯo ġalabe kayise kətwola, manṭanwo zad šafiro. 
0553. Han naqqa u ḥa d  huwewole  arʕo tamo malko we. Kulle, u ʕamo kule šqiwole  arʕoṯo  tamo.  I  bəšrayḏi  aʕlox, bəṯr hedi kulle maṭən lak karšafiye. Lə fayəš ḥḏo  ste  tamo,  kulle  maṭən (gaḥxo) lak karšafiye.
0554. Ǧan: Haṯe meqəm mu Sayfo wa?
0555. ʕAmmo Išoʕ: Meqəm mu Sayfo wa, ǧari haṯe. Qaʕida rabṯo wa haṯe.
0556. Ǧan: Hat naʕimo koṯe l bolox məštuṯo d nošo? Dawi bi šawṯo ya b Məḏyaḏ?
0557. ʕAmmo Išoʕ: E afandəm, məštuṯo d kulle... koṯe  l  boli,  i  məštuṯayḏi, məštuṯo rabṯo hawyo.
0558. Ǧan: Hat naʕimo?
0559. ʕAmmo Išoʕ: Koṯe l boli i məštuṯo du Aḥo d be Bəṭṭe. L boli... i  məštuṯo  du Ǧəǧe bə Ǧəlle, koṯe l boli i məštuṯo du Nəʕman  bə  Gawwo.  Koṯe  l  boli  i məštuṯo du Ḥanna d be Ablaḥad, d mawbewole hoṯi i Nəǧo. Koṯe l boli  du  Šabo d be  Ḥannəke,  du...  dam  məḏyoye,  ġalabe,  du  Yusəf  bə  Awrohəm, amṭewole ḥḏo, qamayto koṯe l boli w dat tarte ste  i  i  məštuṯayḏe  koṯe  l boli. 
0560. W koṯe l boli i məštuṯo du ʕAziz bə Gawwo. I naqqa d manṭalle i  Ṣaro, i barṯo du Sḥaqo d be ʕAbdiyo. Koṯe l boli i məštuṯo du Yuḥanun du  Hobəl  bə Tiyyo. I naqqa d manṭalle barṯe du dayroyo. Koṯe l boli i məštuṯo  du  Yaḥqo d be Manǧe. Manṭəlanwole i Nəǧo d be ʕAmša.  
0561. Ǧan: Əšma Nəǧo wa?
0562. ʕAmmo Išoʕ: I aṯto, e Nəǧo wa. E. Koṯe l boli i məštuṯo du Ṣawme  d be  Šaxxo d manṭalle i Farida, i barṯo du Galle d be Geǧo. Koṯe l  boli  i  məštuṯo  du Karmo d be Bašše. Manṭəlanwole i Šəno i barṯo du Malke d be Karkənni.  Koṯe  l boli i məštuṯo du Safar d be Yarəm-bəčuq, manṭəlanwole i barṯo  du  ʕAdo  d be Maqsi  Alyas.  I  emo  Wardake wa,  dawəqto  mašhur wa.  
0563. W  koṯe  l  boli  am məštawoṯo... ġalabe, maʕlum ya. Du Rəsqo d be Ḥasna, hala  du  aḥuno du ʕIsa, manṭəlanwole ḥḏo mə Mərde. Du ʕIsa d be Ḥasnəka, hawo koṯe  l  boli.  I məštuṯo du Ḥannəka d be Ḥasnəka, manṭəlanwole i barṯo d be Amsiḥ. 
0564. W  koṯe  l boli i məštuṯo  ə  ġalabe  koṯe  l  boli.  Maʕlum yo  lə  kəmxaṭarno, ġalabe, e. I məštuṯo du Poli. Maḥwəlanwole ḥḏo, koṯe l boli. W koṯe  l  boli i məštuṯo du Musa d be Yayyo. Koṯe l boli i məštuṯo du Nəʕo d be Rəmmo.  Kəlle harke. Du Safar d be Šamʕuno, du ʕƏzzo d be Šamʕuno, mən  umarnolox?  Du  Tuma d be Bašše w koṯe l boli i məštuṯo du ʕAbdəlmasiḥ d be Rumiya. 
0565. W koṯe  l  boli i məštuṯo du Ǧəǧe d be Uske d manṭewole i Fərdo, i barṯo du Ṣawme d be  Šaxxo.  I emo dano d Qašo Gabro... Qašo Gawriye, hala  ṭoxtor  Gawriye,  kowe  uʕdo harke b Hayn Hage yo, mən yo?
0566. Ǧan: Lina Hage.
0567. ʕAmmo Išoʕ: Lina Hage. W koṯe l boli i məštuṯo di Ruməke i emo du Malke  d be Šammo Ṣahyo, i emo du Yaḥqub muxṭar. Koṯe l boli i  məštuṯo  di  ʕAǧǧame,  i emo du Fəkri d be Mbayḏono, d kətyo harke. Uʕdo u Fəkri kowe bi ʕito,  əəəəəə d Mor Yaḥqub də Nṣiwən di šuqo. I ʕAǧǧame  kəlla  kfayšo,  masəwla.  Mən ḥḏo šafərto! Barṯe d be Masso wa,  mašhur wa  i  ʕAǧǧame.  
0568. W  koṯe  l  boli  i məštuṯo du Gawrəke d be Kəče. U Gawrəke d be Kəče amṭəlanwole i barṯo d  ʕAmso u ḥalawči. E, kətwola tloṯo-arbo (3-4) abne, kumarno  b  Almanya ne.  Ġalabe gawre kayise kətwola. W koṯe l boli i məštuṯo du  Gawrike  d be  Xətte.  Šabo Xətte manṭəlanwole barṯe d be Məxxe. 
0569. W koṯe l boli  i  məštuṯo  du  Səlo  d be Lammo d manṭəlalle i Zako, haṯe, u Səlo d be Lammo, i Zako i  barṯo  du  Musa d be Ablaḥad, uʕdo kəlle bi qaṣṭaxana damixo yo. E maʕlum ya Ǧan, koṯe l  boli ġalabe, ṭaʕino. Koṯe l boli i məštuṯo du Yaḥqub d be Hərməz. Koṯe  l  boli  i məštuṯo du Yusəf d be Maqsi Musa. Koṯe l boli i məštuṯo d Tuma. E  mhalhəliwo b lalyo šəmšo d sahro azzano rahoṭe mu bayto, mfarǧinawo.  Manṭəlanwole  ḥḏo lə kuḏaʕ m ayko. Koṯe l boli  i  məštuṯo  d be  Maqsi  Murad.  Kətwolən  ʕammo Saʕid, ʕammo Filo w ʕammo Afrəm, ʕammo  Gəwargis,  arbo-ḥamšo  (4-5)  wayye.
0570. Eeeeee koṯe l boli... W koṯe l boli bə Šakkəre,  i  məštuṯo  du  Sṭayfo  d be Šakkəre w Alo mḥasele! U ʕammo Tuma d be  Šakkəre.  Kətwole  aṯto  mə  Ḥabsəs manṭowalle. I ḥəlto Ḥana, i barṯo d Haǧǧo. Koṯe l boli.
0571. I aṯto (Fərdo): Šano yo, Šano yo..
0575. ʕAmmo Išoʕ: E. Koṯe l boli u Yusəf d be əəəəəəəə u Tuma,  abre  di  Rume  d be hno.... U Tuma d be Ǧələf, i Rume d be Ǧələf. Mḥawlowa lu Yusəf d be  Ǧələf.  W koṯe l boli i məštuṯo du Malak d be Elo. W koṯe l boli i məštuṯo  du  Yusəfko d be Elo, manṭəlanwole i barṯo du Galo  d be  Aḥoke,  i  hoṯo  du  Sarbat  d be Aḥoke. W koṯe l boli i məštuṯo...  
0576. Ǧan: Kibox maḥkatli, d əmmina məštuṯo mam  məštawoṯo,  an  noše  d be  ḥaṯno, əzzənwo ləb kalo, aydarbo məfqiwo i kalo? I naqqa d məfqiwola mən saymiwo?
0577. ʕAmmo Išoʕ: Afandəm, meqəm, u ḥa d samwo məštuṯo qurewo  lu  ahlayḏe  kule.  Əzzənwo tre zlamat kərxiwo aʕlayye,  əmmiwo:  “Adlalyo  i  məštuṯo  də  flan kas yo...“ Han naqqa lətmiwo u ʕamo. 
0578. Han naqqa  m beliwo,  marwəxiwo  u  ḥaṯno ʕal səsyo, u mawbəliwole səsto aʕme xliṯo. W marwəxiwo i  kalo  aʕla  w  han naqqa, manṭanwo, mfaqṣiwonne w rəqḏiwonne. Rəqḏiwo  qumayye.  Qalabaləġ i naqqayo b Məḏyaḏ kətwo ʕamo ġalabe. W bi məštuṯo  saymiwo  muklo.  
0579. Han naqqa ʕaṣriye tox yabo lu baṣro, lu bərġəl w li rezo  w  li  matfuniye.  Han naqqa i naqqayo, eeeeeeee hani ġalabe qimatli wayye. W han  naqqa  u  yawmo di ṣabaḥiye, əṯyowa i ṣabaḥiye, han naqqa u ʕamo  ṭuʕanwo  li  ṣabaḥiye.  Də gəd ṭuʕanwo qabərġaye, də  kṭuʕanwo  gḏayto  ḥšiṯo,  mawbəliwo  li  ṣabaḥiye hadiyat. 
0580. Kətwo hawxa ʕade b Məḏyaḏ di ṣabaḥiye w  məštawoṯo  rabe  huwewo  b Məḏyaḏ. W nəḥriwo sawal. Hama əno gəd manṭenolox l bolox  haṯe  i  barṯo  du Yaḥqub d be Kəttək l aḥuni u Farid. Nḥərle əšto w tleṯi (36) riše d sawal.  W səmli məštuṯo ġalabe rabṯo. Maʕzamli ho mə Diyarbakər, ho mə  Təllo,  ho  mə Səʕərt, ho mə Gziro, ho mən Nṣiwən ʕamo aṯiwo li məštuṯo. 
0581. Səmlan məštuṯo  bi dərtayo diḏan i rwəḥto. Manṭewolan ʕəššaq mə Baṭman, i  naqqayo  ʕəššaq  kul nošo lə manṭewo... ʕƏššaq.... i  naqqayo  lə  manṭelan  məṭərbiye  w  səmlan məštuṯo rabṯo. 
0582. I naqqayo briṯo ḥliṯo wa, briṯo b  ʕaynayna  ḥliṯo wa.  Uʕdo  Məḏyaḏ  faqərto  hawyo,   walaaaaaaaad!...   walaaaad!..   walaaaaad Məḏyaḏ!.. (baxyo), mi naqla d ʕəbratla, fayəš mə kul šawṯo 3-4  haw  kḥozət, noše mam morayḏa...

Ḥliṯo Hat Məḏyaḏ![2]

0583. Məḏyaḏ koḥayro baq qəryawoṯo, Kalən azzənne bab bəryawoṯo.
0584. U ʕeḏo koṯe ʕitoṯo xalye, Maʕ ʕame nuxroye šuqayḏax malye.
0585. Ḥliṯo hat Məḏyaḏ, Ḥliṯo hat Məḏyaḏ u aṯrayḏi, Ḥliṯo hat Məḏyaḏ i mdiṯayḏi, Ḥliṯo hat Məḏyaḏ u sabrayḏi, Ḥliṯo hat Məḏyaḏ i ḥabəbtayḏi.
0586. Kalən an nəqušo daʕ ʕitoṯayḏax, Haw koṯe qole daš šamošayḏax.
0587. Qəm aʕ ʕitawoṯo kyətwi as sobe, Damʕe b ʕaynayye, kḥayri bad darbe.
0588. Ḥliṯo hat Məḏyaḏ, Ḥliṯo hat Məḏyaḏ u aṯrayḏi, Ḥliṯo hat Məḏyaḏ i mdiṯayḏi, Ḥliṯo hat Məḏyaḏ u sabrayḏi, Ḥliṯo hat Məḏyaḏ i ḥabəbtayḏi.
0589. U yawmo nafəq ʕal ad dayroṯo, Fayiši bure, karme w arʕoṯo,
0590. Azzənne l aṯre abne w abnoṯo, ṭaʕən u aṯro dan abohoṯo.  
0591. Ḥliṯo hat Məḏyaḏ, Ḥliṯo hat Məḏyaḏ u aṯrayḏi, Ḥliṯo hat Məḏyaḏ i mdiṯayḏi, Ḥliṯo hat Məḏyaḏ u sabrayḏi, Ḥliṯo hat Məḏyaḏ i ḥabəbtayḏi.
0592. Ǧan: Əno naʕimo, ar rabe ġalabe  ḏəkriwo,  əmmiwo:  “Ǧule  laḥ  ḥaṯnawoṯo  mu ʕAǧam...“ Manṭanwo, ḥaṣe....
0593. ʕAmmo  Išoʕ:  E  kətwo  ḥaṣe  du  ʕaǧam,  amma  lo  mu  ʕAǧam   manṭanwonne.  Šəqliwonne, manṭanwonne mə Mawṣal. Aḥ ḥaṣe du ʕaǧam manṭanwonne  mə  Mawṣal.  Kul ḥaṯno, u ḥa duwewo ḥaṯno šəqliwole ḥaṣo d ʕaǧam. Hawxa  xəd  u  qumaš we, ġalabe šafiro we, nqišo we, əmmiwole “ḥaṣo du ʕAǧam“ hanək mašhur wayye. 
0594. U  ḥa d huwewole ḥaṣo du  ʕAǧam,  duwewole  ṭrabzoniye...  Kətwo  ṭrabzoniyat  ste meqəm, aṭ ṭrabzoniyatanək mašhur wayye w aḥ ḥaṣe.  U  ḥa  d  luwewole  manək luwewo ḥaṯno. Hanək muḥaqqaq gəd huwele, ya ṭrabzoniye,  ya  ḥaṣo  manək  du ʕAǧam.
0595. I aṯto (Farida): Uʕdo fašwo, i naqqa.. miḥasən am mitaṯxu, emi i  mḥasayto, i naqqa d mayiṯo, kətwola ḥaṣo du ʕAǧam.
0596. Ǧan: I naqqayo u əṣul, u ḥaṯno mən luwašwo?
0597. ʕAmmo Išoʕ: U ḥaṯno i naqqayo luwašwo ǧule ḥəwore, badlad latwo.  Luwašwole, masala qəməsto d izar šafərto, nəqšiwola. Kətwo qəmse nqiše,  nəqšiwonne  bi iḏo. W luwašwo yalag d əšlək d almadina u hno...  yalag  d  qadifa  aʕle.  
0598. W maḥətwo b qarʕe ḥəmmawiye w qundaraye b raġle, manək  də  ksamwo  u  Yaḥqube d be Hərməz w hani. Qundaraye, rabe hawxa,  manək,  i  naqqayo  u  ḥa  duwewo ḥaṯno aǧ ǧulanək luwašwo. Latwo badlad-madlad i naqqayo. Latwo bu  zabnayḏi.  Bəṯr ab badlad nafiqi.
0599. Ǧan: Kətwo ʕade u ḥaṯno d ṭoʕən aʕme xanǧar ste?
0600. ʕAmmo Išoʕ: E, u xanǧar... hawo... əno maṭino, u xanǧar  lašan  i  fiyaqa wa.  Ġalabe məḏyoye, ġalabe mam məḏyoye kətwolle xəneǧər  qumayye,  qəm  ḥaṣayye, kətwolle xəneǧər. W han naqqa u ḥaṯno i naqqa duwewo  ḥaṯno  ste,  maḥtiwole xanǧar qəm i ṭrabzoniyayḏe. Ya qəm i  lammayḏe,  ya  maḥtiwole  sayfo.  Hawo laǧan u šəfro, laǧan i fiyaqa saymiwola hayo.
0601. Ǧan: Bam məštawoṯani, mən šəkəl, d əmmina zmoro w zamore huwewo?
0602. ʕAmmo Išoʕ: Afandəm zamore kətwo. Mərado u məṭərbi,  Ramazano,  hani  mašhur wayye. Ġalabe əḏʕiwo zəmriwo, b kurmanǧi zəmriwo. U kurmanǧi, kule  zmoro we.  U zmoro dam məštawoṯo kulle bi kamanča w zmoro b kurmanǧi we.  
0603. I  naqqayo b  latwo nošo d zomər. U ḥa  d  zumarwo  b   minakafwo.  Əmmiwo:  “Hano  hawi məṭərbi!“ (gaḥxo). Ḥalbuki am məṭərbiye du zawnano kulle  hawən  as  səryoye (gaḥxo).
0604. Ǧan: B ʕarabi ste nošo lə zumarwo?
0605. ʕAmmo Išoʕ: ʕArabi stene an əstəloye zəmriwo. An  əstəloye,  am  məṭərb  dann əstəloye... I naqqa d manṭanwo am məṭərb dann əstəloye zəmriwo  b  ʕarabi.  I naqqa d manṭanwo Mərado w  Ramazano  w  ʕAliko  w  Maliko  hani  b  kurmanǧi zəmriwo.
0606. Ǧan: Hat i naqqa d kətwox naʕimo bam məštawoṯani i ʕade d mbeliwo u čhez  li kalo mən we?
0607. ʕAmmo Išoʕ: Afandəm u ḥa d šuqalwo li  kalo,  šuqalwola  bəšto  d  almadina.  Šuqalwola ḥaṣo d šal, šuqalwola ʕarašiye,  gəd  šuqalwola  qundaraye,  manək šuġle du Əllo d be Qundarači d  samwo.  Hawxa  i  kaʕbiyayḏa  ʕlayto.  W  gəd šəqliwola tloṯo-arbo (3:4) fəṣeṭən, e yaʕni hayalla fəṣeṭən... 
0608. W  han  naqqe mbeliwola ḥəmre d wardo, yaʕni  d  dahwo,  hanək  maqbul  wayye.  M darbe  di antika w dam masayəl. W mbeliwola masala azmaṭ w qananesat. I naqqayo  hawxa mədone d dahwo latwo, faṣṣe mede latwo. Məbliwo  hawxa  mədone  xuṣat-muṣat.  
0609. Han naqqa u yawmo di ṣabaḥiye, u ʕamo d  manṭewo  hadiyat,  gəd  manṭewo  ya fanera, ya gəd manṭewo xuṣa, ya gəd manṭewo tre  maǧidiye,  ya  gəd  manṭewo tloṯo maǧidiye aw ḥamšo maǧidiye, ubiwo hadiyat. I naqqayo briṯo hawxa wa.  I hadiye di məštuṯo hawxa wa. I məštuṯo i naqqayo mdawmowa tloṯo  yawme.  
0610. Yawme d šabṯo, yawme d ḥəššabo w yawme  d  tre.  Yawme  d  tre  i  ṣabaḥiye  daʕ ʕlayme wa. Maltəmiwo kallat manək d uṯanwo li məštuṯo. W ʕaṣriye gəd  yətwiwo šutanwo.... Eeeeyyyyyy w han naqqa aʕ ʕlayme  qaymiwo  lu  raqḏo,  yawme  d tloṯo i məštuṯo gəd bəṭlowa. 
0611. Han naqqa kul ḥa  gəd  əzzewo  lu  šuġlo  w  lu ʕamlayḏe. U ḥa də gəd əzzewo li gumṯayḏe, u ḥa də gəd əzzewo  lu  qṭoʕo  dak kefe, u ḥa d əzzewo lu ḥṣodo, u ḥa d  əzzewo  lu  nqolo  daš  šale.  Kul  ḥa əzzewo lu šuġlayḏe. Kul ḥa  əzzewo  li  dukkanayḏe,  kul  ḥa  d  ʕuwadwo  bi ṣənʕayḏe.
ʕAzawat b Məḏyaḏ
0612. Ǧan: Bəṯr məd bdelox, kmawbələd bir, bi šawṯo ya ste ġer mi  šawṯo  koṯe  l bolox nošo sowo aw ġer sowo d mayəṯ?
0613. ʕAmmo Išoʕ: Koṯe l boli ġalabe d mayəṯ. Ġalabe, i šawṯo,  koṯe  l  boli.  Falge di šawṯo d mayiṯi. Koṯe l boli d mayəṯ u  Ṣawme  d be  Šaxxo,  mayəṯ  u Ablaḥad, mayəṯ u Musa d be ʕAbdalla-Ṣliwo, mayəṯ u ʕIsa d be Awrohəm, mayəṯ  u Ḥanna d be Karto, mayəṯ  u  ʕAdo  d be  Bərhəke,  mayəṯ  u  Karmo  d be  Bašše, mayəṯ.... ġalabe mayəṯ. 
0614. Ġalabe ġalabe ʕamo mayəṯ. Koṯe  l  boli  kulle.  Han naqqe  lə  kəmxaṭarnolle  kulle.  Anǧax  zawno  d  oṯe  l  boli,  kulle  gəd mxaṭarnolle. Ġalabe mayəṯwo b Məḏyaḏ. U Barṣawmo  Ruʕyo,  kətle  uʕdo  harke arbo-ḥamšo (4-5) abne. Mayəṯwo ġalabe, u Fatḥo-matḥo,  babi  w  ʕammi  kulle mayiṯiwo. Koṯe l boli hani xəd i ʕade. U Brahim d be Šabo u  ḥreno,  u  ḥreno kulle d mayiṯi koṯe l boli.
0615. Ǧan: Əno naʕimo, koṯe l  boli,  raḥəq  m foṯayxun  duwewo  ʕaza,  uṯewo  niše xəṣuṣi lu ʕaza buxanwo, mabxanwo an noše...
0616. ʕAmmo Išoʕ: E hawo kətwo baxoye dan niše i Manoke ḥḏo  w  i  Raḥel  i  ḥoṯo, hani an aḥwoṯo d ḥoli Barṣawmo  d be  Awrohəm  wayye.  Hanək  baxoye,  ġalabe kayise buxanwo. 
0617. I naqqa d buxanwo, u ʕamo  kule  mabxanwole,  hanək  əḏʕiwo, ṣənʕa yo. U baxyo ṣənʕa yo. Yaləfiwole, əḏʕiwo mabxanwo u ʕamo. Kul ənsan,  əno kətwo mə ʕƏrnəs, i  ʕamṯo,  i  ḥəlṯo  daṯe,  di  Fərdo  i  aṯtayḏi,  baxayto kayəsto. I barṯo d Šamʕune Ḥanne.
0618. Ǧan: Mən yo əšma?
0619. ʕAmmo Išoʕ: Əšma mən wa, əšme d ḥəltəx Fərdo?
0620. I aṯto (Fərdo): ʕAzze, ʕAzze.
0621. ʕAmmo Išoʕ: I ʕAzze. Kətwo Mire, kətwo ġalabe.  Kətwo  xəṣuṣi  baxoye,  hani yaləfiwo, ṣənʕa wa. U bəxoyo ste xu zmoro ṣənʕa yo.
0622. Ǧan: An niše mabxəyonani mə qəm ruḥayye uṯanwo əlla noše qurewolən?
0623. ʕAmmo Išoʕ: Hənne uṯanwo lu ʕaza, uṣul yo. Kəzzən, kul ənsan lu  ʕaza,  kəzzən kboxən. Han naqqa saymiwo, awwəl d əzzənwo lu ʕaza an niše  əmmiwo:  “Bxawu!“ Buxanwo. ʕAde wa.
0624. Ǧan: Han naqqa bəṯr məd tayəm u ʕaza hani ubanwolən mede?
0625. ʕAmmo Išoʕ: Lo lo  mede  l ubanwonne,  lo  lə  šəqliwo  mede.  ʕAde,  uṣul yo, əzzənwo lu ʕaza msalanwo u ʕamo. Yaʕni msalanwo more du ʕaza.
0626. Ǧan: Bu čaġ d maḥkelox u ʕaza kmo yawme gurašwo?
0627. ʕAmmo Išoʕ: Šawʕo (7). Šawʕo, šabṯo, šabṯo wa.  Abadan  m  yawme  d  tre  l yawme d šabṯo wa. Yawme d ḥəššabo ste gəd yətwiwo, han  naqqa  yawme  d  tre gəd qaymiwo.
0628. Ǧan: ʕAmmo Išoʕ raḥəq mə foṯox, yaʕni d əmmina u miṯo  i  naqqa  d  muyaṯwo, ayko maḥtiwole?
0629. ʕAmmo Išoʕ: Maḥtiwole qamayto  b  Mor  Axəsnoyo,  ftəḥwolle  qamayto  b  Mor Axəsnoyo...
0630. Ǧan: Yaʕni meqəm d qəwri u miṯo... Ayko maḥtiwole?
0631. ʕAmmo Išoʕ: Maḥtiwole fašwo tamo, uṯanwo  mbeliwole  bu  yawmayḏe.  U  ḥa  d fašwo yawmo, mawbəliwole. Maḥtiwole bi dayro, yaxut bi ʕito. Hul deri  yawmo d əzzənwo. Duwewo masala ḏərura, ṭəranwole  lalyo  bi  ʕito.  Hedi  me  tamo maḥtiwole bi naḥšo, ṭəʕniwole mawbəliwole  l  Mor  Axəsnoyo.  
0632. Maḥtiwonne  bi maqbara. Bəṯr han naqqa b Mor Axəsnoyo  li  ḥkume  mnəʕwola,  ftəḥwolle  bi dayro qawre. Kul ḥa aq qawrayḏe, han naqqa kul ḥa kətwole qawro, mawbalwo  u ahlayḏe maḥətwole bu qawrayḏe.
0633. Ǧan: Kətwo noše b Məḏyaḏ mabxanwo, kətwo noše ste d mašəġiwo  am  miṯe?  Hat naʕimo kətwo hawxa mede?
0634. ʕAmmo Išoʕ: E kətwo hawxa. Əḏʕiwo hanək, kətwo xəṣuṣi mašəġiwo u  ʕamo.  Dan niše kətwo xəṣuṣi w dag gawre ste kətwo  xəṣuṣi  ənsanat.  Lə  kəmxaṭarnolle.  Yaʕni kətwo hani xəṣuṣi laǧan Aloho...  U  Barṣawmo  xudamwo,  u  ḥreno  ste mašəġwo ag gawre, an niše ste mašəġowalle i Ḥasnəka i ḥreto e i ḥreto b  xer dəṯṯe.
0635. Ǧan: Hani bab bote mašəġiwolən?
0636. ʕAmmo Išoʕ: Bab bote mašəġiwonne w mkafniwonne w bəṯr  han  naqqa  uṯewo  u qašo manṭewo i naḥšo w qaymiwo mawbəliwonne li ʕito. Məhnewonne,  saymiwo  i ṣluṯaṯṯe w mawbəliwonne li maqbara.
0637. Ǧan: Əno maṭino, maṭino, heš an noše lə maḥtiwolən bu tabut,  bas  bi  naḥšo maḥtiwolən, meqəm ste...
0638. ʕAmmo Išoʕ: Qamayto, əmmiwo: "Tabut yasaq yo".  Bəṯr  hedi  qayəmwo  u  tabut, əmmiwo: "Ḥṭiṯo u ḥa d maḥtile bu tabut". Hawxa manfaqwolle ʕanʕane.  Ənkan  mi fəqriye wa w ənkan mi zangane wa,  lə  kuḏaʕno  manfaqwolle  ʕade,  əmmiwo:  "U tabut ḥṭiṯo yo" Hedi bəṯr u ʕamo kule maḥətwo bu tabut. E.  
0639. Ǧan: I naqqa u miṯo d mbeliwole li maqbara, yaʕni laq  qawre,  ʕade  bas  aq qariwayḏe ṭəʕniwo i naḥšo əlla?
0640. ʕAmmo Išoʕ: U ʕamo kule bu dawro ṭəʕniwonne. Han naqqa kul ḥa, hul  d  ṭəʕni li dayro, kul daqiqa mbadliwo tre. Kul  daqiqa,  arbaʕ  xaṣawər  kətwola  li naḥšo, arbo zlamat ṭəʕniwola.  Mbadliwo  bəṯr  ḥḏoḏe,  kul  ḥa  mbadalwo  u ḥreno, d lə yoqər aʕle, d l oṯe yuqro aʕlayye. Mbadliwonne.  
0641. Ǧan: Bu ʕaza ʕade wa b Ṭur ʕAbdin kula, nəqliwo muklo, saymiwo muklo...
0642. ʕAmmo Išoʕ: E nəqliwo, ʕade wa w ḥa d maṯwo... Han naqqe kul šawṯo  ṭəʕnowale lalyo laǧan d lowe aʕlayye yuqro. Latwolle waxt, uṯewolle mʕazyone,  fayšiwo kafine. Han naqqe u ʕamo kul ḥa ṭuʕanwole mansaf d bərġəl,  mansaf  d  rezo, yaxutta baṣro, yaxut  ṣfero,  yaxut  matfuniye.  
0643. Aʕmayye  mbeliwonne  ʕade wa haṯe. ʕAnʕana wa, u ḥa d əbʕewo ṭuʕanwo lu bayto daf faqire,  dak  kayiwe,  d more du miṯo.
0644. Ǧan: Kəmmi kətwo ʕade aq qarəwone ṭəʕniwo, aq qarəwone ema ṭəʕniwo?
0645. ʕAmmo Išoʕ: U yawmo qamoyo aq qarəwono ṭəʕniwole, mawbəliwo tre-tloṯo  daste d muklo, han naqqe ubiwole lam mʕazyone d gəd oṯe lu  ʕaza.  Kulle  d  gəd oṯən mi dayro, ya mi ʕito me Mor  Axəsnoyo  d  oṯən,  e  kluzamme  muklo,  d gəršənne, han naqqe hanək maḥtiwo u muklo, gəršiwonne w “Qumu lu muklo!“  du ʕaza. Qaymiwo, kul ḥa umarwo “Abən baš šmayo“ w əxliwo w kul  ḥa  əzzewo  lu šuġlayḏe. More du ʕaza fašwo.
0646. Ǧan: Bu čaġawo ʕade du məklo, uṣul mən we?
0647. ʕAmmo Išoʕ: Bərġəl ya rezo, yaxutta masala mede ḥreno. Hawxa ʕade  bərġəl  w rezo, ya mbeliwo, masala hən mənayye,  qamayto  əmmiwo:  “U  baṣro  yasaq yo!“ Bəṯr hedi mbeliwo baṣro w matfuniye. Dasto  d  matfuniye  w  ḥa  d  bərġəl, mbeliwo baṣro stene, mbeliwo hno, salo d laḥmo stene. Mawbəliwo,  yaʕni  ter dan noše d gəd oṯən lu ʕaza, mʔamniwole. 
0648. Čəngi more du bayto  latwole  waxt d samle muklo, saymiwonne, mʕawniwonne. ʕAde wa, aq qarəwone dayəma, hani  aq qarəwone du miṯo, mu yawmo du ʕaza, qamoyo u muklo hənne  ṭəʕniwole.  ʕAde wa gabayna.
0649. Ǧan: Maḥkəloxli ʕal an niše mabxəyone... an nišanək,  xwoṯayye  latwo  gawre ste d mabxanwo?
0650. ʕAmmo Išoʕ: Lə šaməʕno gawre d mabxanwo. Gawre  lə  mabxanwo  bale  an  niše mabxanwo. Hani mašhur wayye b Məḏyaḏ: i  Manoke,  i  ḥoṯo  du  Barṣawmo  d be Awrohəm, i ḥoṯo i Raḥel hani.  Foq  l  ʕada,  kətwo  stene  tak-tuk  nafəqwo baynoṯayye ḥrene, hayo d be Alyaske  w  hani  mabxanwo.  Hani  mašhur  wayye, əḏʕiwo buxanwo. W uṣul du baxyo əḏʕiwole.
0651. Ǧan: Hani zmoro zəmriwo, šar əmmiwo....
0652. ʕAmmo Išoʕ: Lo lo baxyo buxanwo, manṭanwo, hawxa maṯle ʕal u  baxyo,  ʕal  u kayiwo aydarbo hawi, aydarbo we w aydarbo qayəm w aydarbo mayəṯ w aydarbo  mu ahl,  mən  ahl  kətle  w  hawxa.  Manṭanwo  bi  aṯna  du  baxyo  hani,  am maṯlani...

Ṣənʕa, šuqo, dukkane, ʕwodo b Məḏyaḏ

0653. Ǧan: Bəṯr mu Sayfo an nošaṯxun bu bayto b mən ṣənʕa ʕwədde?
0654. ʕAmmo Išoʕ: Afandəm aḥna babi, qamayto aṯinawo, babi hawi  ʕaskar,  azze  li ʕaskariye. W u hno, u ḥəmyono d  babi,  əšme  ʕammo  Šabo we.  U  ‘Šabo  d be Daḥḥəke‘ əmmiwole. ʕƏwdiwo gəmoṯo, ġer mag  gəmoṯo  latwo.  Zəqriwo  šuqo  w uxlinawo. Šuqo ġer mi šuqo i naqlayo latwo. 
0655. U  ḥa  d  kətwole  w  hən  kətwo mšaqʕone wayye. W hən mənayye, kətwo... i naqqayo heš i ṣənʕa  lə  rawəḥowa.  Heš u ʕamo lə yaləfwo, məhaǧər we. Hedi bəṯr han naqqa hawən ḥayoṭe  w  hawi qundaračiye w hawi təǧǧar w hawi asnaf w loqantačiye w qaḥwačiye  w  hawi  w yariwo. U ʕamo kule ʕəwdiwo. Kul ḥa msəklele taǧara rabṯo w Məḏyaḏ yariwo  w hawi b... Məḏyaḏ yariwo, ʕamiro. Balki b Məḏyaḏ kətwo  300-400  dukkane  das səryoye. W anǧax kibowən ḥṣar daṭ ṭaye.  
0656. Ǧan: Hat naʕimo bi šawṯaṯxun aw b Məḏyaḏ man kətwo zəfkar?
0657. ʕAmmo Išoʕ: Afandəm, əno bu zabnayḏi maṭino  l zəfkar, kətwo u  Ṣaməko, kətwo Musa d be  ʕIsa  Zəfkar.  Hani  mašhur  wayye.  W  kətwo  zəfkar, zəfkar, zəfkar, zəfkar hani.... Kətwo Aṣlan u babo du Bəro d be  Aṣlan,  dano du Gawro w hano mašhur we... 
0658. Hani bi ṣənʕa mašhur wayye.  Kətwo  ʕammo  Simo.  Kətwo ʕammo Slayman u gawro di Rafqa, i  ḥoṯo  du  Brahim  d be  Šabo.  Bəṯr naḥətwo l laltaḥ. Hani i naqqayo zəfkar  wayye.  Hedi  bəṯr  u  ʕamo  yaləf mənayye. Hani m Ḥasno aṯənwo az zəfkarani, ġalabe kayise wayye.
0659. Ǧan: Bu zabnawo kətwo ḥayoṭe b Məḏyaḏ?
0660. ʕAmmo Išoʕ: I naqqayo kətwo ḥayoṭe bə Maqsi Musa. Kətwo  Yusəf  w  Salmo.  I naqqayo heš lawiwo qašo. Ḥayoṭe kayise  wayye.  W  kətwo  Mḥammado  u  Tarzi əmmiwole, ḥa ṭayo. W kətwo Ṣafanya w kətwo ḥayoṭe dab  badlat...  Dab  badlat kətwo...  u  Yusəf  d be  Əllo,  ḥaṭwo  hno...  qəməsyoṯo  (gomlake),   hawxa m qaṭṭarat, m qaṭṭarat... W ḥayoṭe dab badlad hawxa kayise u  mede  d  koṯe  l boli, hawxa kayise latwo. Kətwo han naqqa  aḥ  ḥrene  hawxa  xayife  naʕime, ʕəwdiwo m qaṭṭanat.....
0661. Ǧan: ʕAmmo Išoʕ bu čaġawo i šuqo (qumaš) mayko əṯyowa l Məḏyaḏ?
0662. ʕAmmo Išoʕ: I naqqayo Məḏyaḏ i šuqo mi Qaysariye bədyowa, m qəm u  tarʕo  d be Barhe, maʕmarwolle i naqqayo dukkane tamo l ḥḏor d be Mḥammad Nure. Tamo  ad dukkane meqəm, ad dukkane ʕamire, tamo wayye. Uṯanwo  hol  mab  bote  d be Serti w mab bote d be Gawwo Quttəko w  az  zabəqone  tamo  wayye.  
0663. W  taḥt  i ʕƏbbara d kətyo su Maḥfal w mad dukkane d be Šuše  w  hol  lab  bote  d be Baroše. I naqqayo ad dukkanani ʕawode wayye. Bəṯr b zabno ṭafən hanək.  Han naqqa i šuqo naḥito l laltaḥ. Naḥito i šuqo l laltaḥ, mu Xan  l  laltaḥ.  Mu Xan Taḥtoyo w laltaḥ.  Naḥət  han  naqqa  maʕmarre  dukkane,  maʕmarwole  lu Gawriye d be Ḥaddo dukkane, maʕmarwole lu Poli  w  maʕmarwolle  ləb  Ruʕyo  w maʕmarwolle ləb Šakkəre w maʕmarwole lu Malak d be Elo w  maʕmarwolle  lanək, u Malak d be  Karimo  šqiwole  ʕaraṣa  di  baladiye.  
0664. Arbo-ḥamšo  mšarakwolle biyya, maʕmarwolle dukkane w pasažat (ʕəbbarat) biyya. W bəṯr barimi ʕal  i arʕo d be Elo d kətwo qəm u tarʕaṯṯe. Kulle maʕməriwonne, səmiwonne dukkane.
0665. W maʕmarwolle i saḥayo d kətwa mqabəl du ǧeməʕ du Əllo d be Ḥəšše wa.  Arʕo wa duwriwola, bəṯr han naqqa hawyo kula dukkane, maʕmarre hul li rawmo.  W maʕmarre hul lu ǧeməʕ w bəṯər bə Šexmus  Aġa,  tamo  han  naqqa  ad  dukkane kulle naḥətiwo l tamo. W bəṯər  han  naqqa  bu  darbo  d  Astəl  azzənwo  ad dukkane.
0666. Ǧan: Hat naʕimo aḥ ḥayoṭe də bnelox ad dukkanaṯṯe m ayko uṯewolən qumaš,  man mzabanwo qumaš b Məḏyaḏ?
0667. ʕAmmo Išoʕ: Afandəm b Məḏyaḏ kətwo du qumaš,  mzabnone  du  qumaš  bə  Xoǧa.  Salim Xoǧa, Nuri Xoǧa, hani bə Ṣṭanbul ʕəwdiwo. ʕAli Baba... ʕAli Baba  huwwe w Wanes šərikewən. Wanes u aḥuno d Naṭəqo, manṭanwo  mə  Ṣṭanbul  qumašat  w mzabniwo. Aḥ ḥayoṭe šəqliwo mənayye. I naqqayo u  qumaš  ingilizi  ḥaqiqi  u mətrayḏe b arbʕo noṭat we, b ḥamšo noṭat we, b əšto  noṭat we.  
0668. Yaʕni  i  badle ʕam u ḥyoṭayḏa mikalfowa b 15-20 noṭat. Qumaš ingilizi xaləṣ.  E  kətwo i naqqayo ḥayoṭe, aḥ ḥayoṭe  kayise  du  zabnawo  Yusəf  d be  Maqsi  Musa  w Slayman əmmiwole. Bəṯr Slayman  hawiwo  qašo.  
0669. Hani  ḥayoṭe  ġalabe  kayise wayye. Hani mašhur wayye. U bə Maqsi Musa kətwolle dukkano  d  manifaṭora  w kətwo dukkano d Naṭəqo, kətwo dukkano d babi, kətwo du Malke  d be  Karkənni.  Kətwo du ʕIsa  d be  Awrohəm,  kətwo  du  Skandar  d be  Əllo.  Hani  mzabniwo manifatora. 
0670. Kətwo dawo Šamʕun Baḥḥo, kətwo masala u Ḥanna d be Uske, kətwo  u Brahim d be Šabo, i naqqayo kətwole dukkano mzabanwo ʕəṭra. Mzabanwo  səkkar- məkkar w fəlan, masayəl. I naqqayo ʕəṭra mzabanwo, kətwole dukkano d  ʕəṭra.  Hedi bəṯr mšarakle ʕam babi w hedi yaləf  i  mətahədiye.  L  babi  mawlafle mətahədiye w hawiwo zangin w hawiwo mašhur. U Brahim d be Šabo.
0671. Ǧan: Bəṯr mu Sayfo b Məḏyaḏ man kətwo mṣawrono, garošo d ṣuwar?
0672. ʕAmmo Išoʕ: Afandəm əno maṭino kətwo u Puləs d be Musa Šamošo  mṣawrono we,  u Səmʕan u aḥuno. Mṣawrone kətwo, u Animəs, u abro d Animəs Xəbbaz,  Ḥanna.  Anis u abro d Əsqəf  ʕAmaniyel.  Hani  mṣawrone  wayye.  Kətwolle  makkinat, manṭanwo qartat w mṣawriwo u ʕamo.
0673. Ǧan: Am makkinat dəṯṯe ʕal am maye wən?
0674. ʕAmmo Išoʕ: Lo lo lo, makkinat hawxa...
0675. I aṯto (Fərdo): Bele ʕal am maye ne, we! Meqəm mayko huwewo, kətwo.
0676. ʕAmmo Išoʕ: Hawxa makkinat kətwolle w han naqqa gəršiwo aṣ ṣərtoṯo  w  m gawe di makkina saymiwo u flošaṯṯe, mawfəqiwo u komo, bəṯr gəršiwo  ʕal  u  komo ḥəworo.
0677. Ǧan: Hani ayko wən ad dukkanaṯṯe, dukkane kətwolən?
0678. ʕAmmo Išoʕ: Kətwolle dukkane ste w kətwo ʕal i raġlo  ste  kərxiwo.  Kərxiwo baš šawṯoṯo mṣawriwo.
0679. Ǧan: Nošo bu zabnawo gurašwo ṣuwar?
0680. ʕAmmo Išoʕ: Ġalabe. U ʕamo kule, nafəqwo qanun, kul  ənsan  lazəm  mṣawər  aṣ ṣərtoṯayḏe, šuqele daskara d nəfus.  Həwwiyat.  Həwwiyat  dad  dozdane.  Han naqqa niše w gawre maǧbur mṣawriwo w mawfəqiwo ǧuzdanat, həwwiyat du nəfus.
0681. Ǧan: Bəṯr mu Sayfo b Məḏyaḏ man kətwo mnaʕlone?
0682. ʕAmmo Išoʕ: Mnaʕlone kətwo bə  Saʕid  Naʕalband.  Saʕid  Naʕalband  u  aḥuno Yaḥqub w kətwo mnaʕlone ġalabe  kətwobən  šawʕo-tmənyo-ʕaṣro  (7-8-10)  bote mnaʕlone. Aṣəl dəṯṯe, kəmarno hani karǧosiye wayye, sertiye wayye.
0683. I aṯto (Fərdo): Mu Ṣawro, Mu Ṣawro ne.
0684. ʕAmmo Išoʕ: Mu Ṣawro ne, hanək mnaʕlone kətwo.  Hanək  mnaʕlone  kətwo.  “Bə Naʕalband“ əmmiwonne. Kuḏaʕno, maṭino l Saʕid w l Yaḥqub w l  Ḥanna  w  hani mnaʕlone wayye.
0685. Ǧan: Ayko wa i dukṯaṯṯe d mnaʕliwo?
0686. ʕAmmo Išoʕ: Kətwo laltaḥ laltaḥ sab bote d be Ǧələf tamo  ftəḥanwonne  dəkṯo.  Bəṯr ab bote d be Ǧələf axor w tamo mnaʕliwo.
0687. Ǧan: Səb Šakkəre?
0688. ʕAmmo Išoʕ: E. W tamo bab botaṯxu stene. W kətwo mqabəl  du  xan  ste  dərto rabṯo di ʕito dap pəruṭ tamo, mnaʕliwo.
0689. Ǧan: Əno ste maṭino  w  ḥzeli.  Aloho  mḥase  am  miṯayḏox,  mḥasela  qašti, naʕimo wi, saymiwo gabayna ṣafono...
0690. ʕAmmo Išoʕ: Ṣafono ksaymiwo. Kətwo sayome du ṣafono,  kətwo  ḥḏo  mašhur  bə briṯo sayəmto du ṣafono  i  Laṭṭəke.  Haṯe  mašhur wa,  u  ḥa  d  nuḥarwo  ad darmala, u ṭarbawo  mfašarwole  w  kətwo  sayome  xəṣuṣi  du  ṣafono,  kətwo baynoṯayye mašhur i Laṭṭeke wa w kətwo i Ṣaro w i ḥreto  w  i  ḥreto  uṯanwo hani maḥwanwonne lu  ʕamo,  aydarbo  gəd  saymi  ṣafono.  
0691. Manṭanwo  darmone.  Eeeee, mən nafəqwo darmone meqəm? Meqəm  kətwo  darmone  šuġle  di  mamlake, bəṯr nafəqwo aṣit-maṣit w flan saymiwo u ṣafono. Ġalabe kayiso huwewo.
0692. Ǧan: Yaʕni u ṣafonawo m zawno saymiwole b Məḏyaḏ?
0693. ʕAmmo Išoʕ: Ṣafono du “Bazzi“ əmmiwole,  bəṯr  qayəm  baṭəlwo  hano.  Mədde bəṯər nafəqwo u ṣafono, uṯewo mə ʕƏntab, mə Mersin...
0694. Ǧan: Di ḥkume?
0695. ʕAmmo Išoʕ: Di ḥkume.  Uṯewo  rasman,  ṣafono  di  fabriqa,  mzabniwo,  hedi matrakwolle hanək. Matrakwolle  u  ṣafonawo.  Huwewo,  u  ṣafonawo  maltamwo qalme ġalabe.
0696. Ǧan: Qay ʕAmmo Išoʕ?
0697. ʕAmmo Išoʕ: Mu sabab d kətwole ‘baz‘,  kətwobe  dəhniṯo.  Samwo  dəhniṯo  bu sawko w bi laše, zaṭan i qalmo kkərxo ʕal i dəhniṯo.
0698. Ǧan: U ṣafonano b Məḏyaḏ bas an nišanək saymiwole əlla kul nošo samwole?
0699. ʕAmmo Išoʕ: Lo, kətwo xəṣuṣi  sayome  du  ṣafono.  Kul  nošo  l uḏaʕwo  samwo ṣafono. Kətwo sayome xəṣuṣi, m beliwo, ʕəbriwo u ʕamo  l  gabayye  bu  dawro, m beliwonne w saymiwo u ṣafonaṯṯe w manṭanwonne lab botaṯṯe.
0700. Ǧan: ʕAmmo Išoʕ b Məḏyaḏ aw larwal d Məḏyaḏ bəṯr mu  Sayfo  nošo  lə  samwo aṣanṣ, lawanṭa aw ġer reḥe basime?
0701. ʕAmmo Išoʕ: Aṣanṣ w lawanṭa... L əḏʕiwo aṣanṣ w i lawanṭa mən yo.
0702. Ǧan: Hawxa mede lə misamwo?
0703. ʕAmmo Išoʕ: L əḏʕiwo, qaṭʕi suratta, lə šaməʕno, nošo samwo aṣanṣ w  lawanṭa.  Bale aṣanṣ w lawanṭa uṯewo mə Ṣṭanbul, mə ʕAnqara, mə Mərde,  mə  Diyarbakər uṯewo w hawxa mzabniwo baš  šušayat.  Aṣanṣ-maṣans  l əḏʕiwo  saymiwo.  Aṣanṣ l əḏʕiwo mənyo.  
0704. Ǧan: Yaʕni hat i naqqa d kətwox naʕimo, m ayko uṯewo?
0705. ʕAmmo Išoʕ: Manṭanwo mə Mərde.  Manṭanwo  ab  baqole,  aʕ  ʕaṭore  mzabniwo, lawanṭat xəṣuṣi, kətwolle šušayat, mzabniwo aš šušayatanək.  
0706. Ǧan: ʕAmmo Išoʕ bəṯr mu Sayfo bi šawṯo man kətwolxu qaṭoʕe d kefe,  naḥode, naqoše w maʕmərone?
0707. ʕAmmo Išoʕ: Afandəm əno koṯe l boli kətwo qaṭoʕe dak  kefe  mašhur  u  Yaḥqo d be Ḥəmme. Hano mašhur we bu qṭoʕo dak kefe. W kətwo afandəm  u  Yawsəke  d be Šeko, afandəm hani qaṭoʕe d kefe wayye.  W  kətwo  Šabo  Šədək,  u  babo  du Zakiyano, hano d kətyo harke. Hani mašhur wayye bu qṭoʕo dak kefe.  
0708. Ǧan: U Zaki d be Čeni?
0709. ʕAmmo Išoʕ: E d be Čeni, u babo dawo, du Zaki  d be  Čeni.  Naḥode  ste  kətwo Šabo l Ḥəlu u babo  dano  d  ʕIsa,  Šabo  l  Ḥəlu.  Kətle  abro  Zaki  harke baqolo yo. W kətwo u Yawse d be, u Tuma d be  Bahe.  At  tre  aḥunone  wayye, hani mašhur wayye. U Šabo w kətwo u Musa  d be,  u  Səlo  d be  hno,  lə kuḏaʕ mən əmmiwonne, ʕal feme di rawmo yo  u  baytaṯṯe.  
0710. Hani  naḥode  mašhur wayye. Ġalabe kayiso nəḥdiwo. W naqoše u Alyas d be Maqsi  Alyas,  bə  briṯo, naqošo lalʕəl mu Alyas d be Maqsi Alyas lə nafəq naqošo. W  maʕmərono  ġalabe kayiso u Malke d be Abraham. Hano mašhur we baʕ ʕmarat,  bu  naqəšaṯṯe.  
0711. U kətwo masala ġalabe maʕmərone: U Slayman d be Ġaribo,  u  Ǧərǧo  d be  Ġaribo, kətwo maʕmərone d umarnolox mə Məḏyaḏ tak w tuk kətwo. Kətwobən  ʕəsri-tleṯi (20-30) maʕmərone. Maʕmarre ab bote d Məḏyaḏ  kulle  bote  d  kefe  w  kalšo saymiwonne, kulle ġalabe šafire. Binayat ġalabe  šafire  maʕmarre  w  ṭranne dlo more w aṯən.
0712. Ǧan: Aq qaṭoʕe dak kefe l ayko əzzənwo lu qṭoʕo dak kefe?
0713. ʕAmmo Išoʕ: Əzzənwo, kətwo maqṭaʕ  daq  qatore,  ġalabe  kefe,  šeno  ġalabe ṯabətto wa. Ban əšne kəwyo marmar, u zawno kfoyət aʕla kəwyo marmar.
0714. Ǧan: B ayna xaṣra d Məḏyaḏ wa haṯe?
0715. ʕAmmo Išoʕ: B Məḏyaḏ, bi xaṣra d laf Karǧos, bayn l Ḥabsəs  w  l  Karǧos wa, tamo wa. U qṭoʕo,  kətwoba  raḥəqto  mə  Məḏyaḏ  əšto-šawʕo  (6-7)  kilomatra raḥəqto. Əzzənwo l tamo qəṭʕiwo kefe, hani daq  qatore  w  kətwo  i  šeno  d Maḥṣaraṯa b Məḏyaḏ qəṭʕiwo. I šeno d Maḥṣaraṯa, b  Maḥṣaraṯa  qəm  Məḏyaḏ yo tamo. 
0716. Bi šeno d Maḥṣaraṯa i naqqa d  kətwe  dukṯe  dak  Kozat.  Səmwolle  ak kozat, maṭət lə maṭət lak Kozat lə kuḏaʕno, səmwolle tamo  kul  kozat w kətwo tamo, han naqqa qəṭʕiwo  kefe.  Ak  kozatanək  kulle  uʕdo  qṭiʕe ne, maʕmərənne laṭ ṭaye bote.
0717. Ǧan: Tamo qay səmwolən kozat lašan mən wən?
0718. ʕAmmo Išoʕ: Afandəm huwwe Qoǧamanoġlu u qaymaqam mawfaqwole  amro  “U  sawal lə kowe dowe bayn i walaye“ ham kowe boqo, ham kowe məqrob, ham  kowe  mede, lazəm dowe čike raḥuqo  mu  balad.  D  šəqli  hənne  ste  i  rahaṯṯe,  qayəm maʕmarwolle kozat, tamo ǧiran di qəžla. 
0719. Hedi  kul  ḥa  maʕmarlewole  binaye, maḥətwolle u sawalaṯṯe, səmwole dərto xəṣuṣi, l uṯanwo l gawe di  walaye,  lə ʕəbriwo, u sawal  d lə mlawət gawe di walaye.
0720. Ǧan: Mawxa maḥətte əšmayye ak Kozat?
0721. ʕAmmo Išoʕ: Ak Kozat, e, maḥətte əšmayye ak Kozat.
0722. Ǧan: Hani aʕ ʕawodani d mərlox aq qaṭoʕe dak kefe, an naḥode  w  an  naqoše, bu zəyudo lašan an noše d Məḏyaḏ ʕəwdiwo əlla əzzənwo l larwal ste ʕəwdiwo?
0723. ʕAmmo Išoʕ: Afandəm aġlab b Məḏyaḏ wayye. Hani mašhur wayye. Kətwo d  larwal ste, kətwo hən mənayye  nəfqiwo  l  larwal,  ʕəwdiwo  baq  qəryawoṯo.  Kətwo masala xəd u Raššo d be Ḥəmme w hani,  nəfqiwo  laq  qəryawoṯo  w  ʕəwdiwo  w fəlan. Kətwo hawxa, hən d lə qaṯwolən ʕwodo, əzzənwo laq qəryawoṯo lu  ʕwodo.  Bas aʕ ʕawode kayise dayəm b gawe d Məḏyaḏ ʕəwdiwo.  
0724. Ǧan: U utel qamoyo b Məḏyaḏ ema maʕmarre, ayna ḥa we?
0725. ʕAmmo Išoʕ: U utel qamoyo maʕmarre, u ‘Utel du  Əllo  d be  Ḥəšše“  əmmiwole.  Bayto we səmwolle utel.  Hawo  hawiwo  utel.  Awwəl  də  ftiḥ  ham  ġaraǧ,  u baytayḏe səmwole ġaraǧ w lalʕəl mene səmwole utel.
0726. Ǧan: B ayna šato səmwolən?  
0727. ʕAmmo Išoʕ: Kumarno b ḥḏo w tleṯi (1931), b tleṯi (1930) mede hawxa.  Bi šato d 30, b 31 l Qoǧamanoġlu ftəḥle. Meqəm  u  ʕamo  kule  dumaxwo  bax xanat. Bu xan d be Hərməz, bu xan d be Šamošo, bu  xan  d be  Mḥammad  Nure,  u ʕamo dumaxwo. D uṯewo nuxroyo dumaxwo  bax  xanat.  
0728. Bəṯr  qayəm  mamnəʕile, ftəḥle utelat. Ftəḥle qamayto utel, u utel  du  Əllo  d be  Ruʕyo,  hala  d be Ḥəšše, səmwole utel w gabe ste ġaraǧ rabo. Dukṯe ǧiran di saḥa d  kətwa  qəm du ǧeməʕ yo.
0729. Ǧan: Hano u Əllo d be Ḥəšše mayko we?
0730. ʕAmmo Išoʕ: U Əllo aṣəl diḏe mə Məḏyaḏ yo. Məb hno yo, m be Malke Mire yo...
0731. I aṯto (Fərdo): Məb ʕAbdiyo yo.
0732. ʕAmmo Išoʕ: Məb ʕAbdiyo yo, u abro du ʕammo d be ʕAbdiyo yo.  Huwwe  ste  m be Malke Mire yo.
0733. Ǧan: Ayko ṣafi hawo bəṯr?
0734. ʕAmmo Išoʕ: Mayəṯ, mayəṯ b Məḏyaḏ.
0735. I aṯto (Fərdo): M zawno.
0736. ʕAmmo Išoʕ: Kətwole aṯto əšma Nuriya, i ḥoṯo du Brahim d be Šabo wa. E.
0737. Ǧan: ʕAmmo Išoʕ bəṯr mu Sayfo, b Məḏyaḏ kətwo noše d samwo ʕaršone  taʕmir, ya ste d samwo ʕaršone?
0738. ʕAmmo Išoʕ: Afandəm b Məḏyaḏ qayəmwo u Buləs d be Šamošo,  maʕmarwo  ʕaršone.  Qəmwole hawxa kmo yaləfiwo mə Mərde. Aṯiwo qamayto ḥa ‘diš-ṭabibi‘ lə  kuḏaʕ mə ayko we, əšme Nuri Be. Hawo qayimiwo qəm iḏe, kətwole,  i  dayrayḏe  ə tamo ǧiran du Šamʕən bə  Ṣawme,  meqəm  puləsxana wa,  bəṯr  hwewola  luwwe, ftəḥlewole ‘dišči‘. 
0739. Hedi qayimiwo qəm iḏe kmo, hedi saymiwo ṭaʕmir.  W  hedi bi ṣayayḏe hawən am məḏyoye kulle ‘diščiye‘ baq qəryawoṯo w əzzənwo  hol li Bšeriye w əzzənwo hol Hazax w əzzənwo hol Badlis w lad dəkoṯo w  ʕəwdiwo.  Bu Čelək ʕəwdiwo, ʕarše saymiwo, ʕarše lu ʕamo saymiwo. B  Karboran-marboran saymiwo am məḏyoye. Əno maṭinolle.  Ḥa  mənayye,  kit  uʕdo  harke  manək  d saymiwo ṭaʕmir daʕ ʕaršone.
0740. Ǧan: Bu zabnano man kətwo mbayḏone b Məḏyaḏ? Heš hat naʕimo...
0741. ʕAmmo Išoʕ: Mbayḏone kətwo, əno... mbayḏone kətwo  ġalabe  b  Məḏyaḏ.  Kətwo qamayto  bə  hno,  bə,  hani  bə,  Gabro  d  bə,  ə  Mbayḏono.  Mbayḏono we u babaṯṯe... Du ʕIsa, du Brahim w u Səlo w u Ǧərǧo hani  mbayḏone wayye. W bəṯr kətwo bə Murəke mbayḏone. Kətwo bə Dahabe mbayḏone. 
0742. B  Məḏyaḏ kətwo mbayḏone ġalabe, mbayḏiwo as səfoqe. Meqəm mu ʕeḏo  b  šabṯo,  u  ʕamo kule mawbalwo as səfoqayḏe bu dawro,  mbayaḏwo  as  səfoqayḏe.  Čəngi  meqəm ṣəfər we, u ṣəfər musakwo  zəngoro,  d lə  mbayḏiwonne,  msamamwo,  quṭalwo  u ʕamo. An naqqa məǧbəriwo mbayḏiwonne.
0743. Ǧan: Bu čaġano man kətwole atune?
0744. ʕAmmo Išoʕ: Atune, kətwo atunone, u  ḥa  duwewole  ʕmarat,  šuqewole  atuno.  Əzzewo samwo atuno. Ya ste əzzewo šuqalwo kalšo mam mzizaxiye. Am  mzizaxiye nəqliwo kalšo l Məḏyaḏ. Ab bote d Məḏyaḏ kulle d  maʕmərənne,  hənne,  qəsəm mənayye lənne səmme atunone, maʕmərənne w qəsəm  mam  mzizaxiye.  
0745. Kul  yawmo manṭanwo maṯe (200), tloṯmo (300), arbaʕmo (400) ṭaʕne d kalšo mzabniwo  lam məḏyoye. Kul ḥa d luzamwole šuqalwo. Məqḏiwo atune w saymiwo kalšo.
0746. Ǧan: Mi šawṯaṯxu nošo kətwole atuno?
0747. ʕAmmo Išoʕ: Atuno kətwolle l bə Šaxxo, naqla azzano l gabayye  mʕawnilan.  U ḥa duwewole atuno, b lalyo, u lalyo də kmawqəḏile, uṯewo ubewo xabro, u ḥa  d uṯewo mene əzzewo mʕawanwonne. Saymiwonne muklo tamo  bu  Ṭuro  w  əxliwo  w mʕawniwonne hul ṣafro i  nuro  lə  qəṭʕiwola,  u  atuno  hul  d  yoqəḏ kayiso. Ak kefe laǧan dowən kalšo.  
0748. Ǧan: U atunaṯṯe bayna xaṣra m du Ṭuro we?
0749. ʕAmmo Išoʕ: Bu Ṭuro, ə aġlab d Qayasa w ə bu hno, bu...  laf  Mzizaḥ  w laf Kočane w laf Baǧənne bad dəkoṯanək w  baṭ  Ṭuronanək we  an  atunone  dam məḏyoye.
0750. Ǧan: Ġer m be Šaxxo nošo kətwole tamo?
0751. ʕAmmo Išoʕ: Kətwolle ġalabe, ġalabe  məḏyoye  kətwolle  atunone,  bə  Xalilo kətwolle, ə bə Ṣawme d be Šaxxo kətwolle, ġalabe kətwolle amma  lə  kuḏaʕno fayəš an atunone ġalabe. U Ablaḥḥad ḥaloqo kətwole atuno w u ḥreno  kətwolle ġalabe atunone. U ḥa d kətwole, duwewole maraq, šuqewole  atuno  mawqaḏwole.  Hən maʕməriwo u baytaṯṯe bənne, u mede d zadwo ste mzabanwo u kalšo.
0752. Ǧan: Aydarbo budanwo bu təwqiḏo, yaʕni mu rišo mən saymiwo bu atuno?
0753. ʕAmmo Išoʕ: U atuno u ḥa d luwele tamo lə  ḥḏore  dawme  lə  kowe  atuno.  I dəkṯo d kito atuno, kit dawme. Dawme dab baluṭe, an naqqa qayṣiwo  ad  dawme dab baluṭe w nəšfiwo, ġalabe qayṣiwo,  qayṣiwo  ġalabe,  məqdar  d  mo (100) ṭaʕne, ḥamši (50) ṭaʕne, əšti (60) ṭaʕne daḥ ḥmore  w  han  naqqe  gəd saymiwonne atuno. 
0754. W bəṯr lu atuno gəd manṭanwo kefe,  nəqliwo  mad  dəkoṯo, lə ḥḏor du ṭurawo, manṭanwo kefe də gəd howən kalšo. Saymiwo u atuno  xəd  u bayto, han naqqa ṭuranwole tarʕo bi xaṣrayo  w  ḥa  bayo.  U  lalyo  du atuno məqqayṣ ḥa kətwole  ḥawrone,  əzzewo  bəṯre  umarwole:  “Tox  adlalyo mʕawənlan“. Əzzənwo mʕawniwonne. 
0755. Tamo saymiwo muklo, baṣro w muklone w  flan w mawkəliwo lu ʕamo. W ʕəwdiwo hul ṣafro. M ṣafro qəṭʕiwo i  nuro  uṯanwo.  Hedi bəṯr b arbʕo-ḥamšo (4-5) yawme gəd əzzən fətḥiwo u  atuno,  han  naqqe gəd nəqliwo u kalšo.
0756. Ǧan: U atuno i nuqrayḏe bi arʕo ḥəfriwole əlla aydarbo?
0757. ʕAmmo Išoʕ: Bi arʕo ḥəfriwo, bi arʕo maʕməqiwo, i arʕo,  qəsəm  mena  ʕal  i arʕo, qadar arbʕo (4) mətrowat. Tloṯo-arbʕo  (3-4)  ḥəfriwo  bi  arʕo  w  aḥ ḥrene maʕməriwole lalʕəl. Hul d məmle,  laǧan  d  məmle  nuro,  dowe  ḥarara ġalabe. Čəngi də mḥalqiwo aq qayse laǧan dlə saymi taṯir, hul  d  məmloyo  i nurayo tamo laǧan d yəqḏi ak kefe kayiso dowən kalšo.
0758. Ǧan: Yaʕni d əmmina bu arʕo di nuqro qayse maḥtiwo...
0759. ʕAmmo Išoʕ: Lo lo bu arʕo di nuqro qayse latwo, bəṯr maqəṯiwo  nuro  w  han naqqa mḥalqiwo, kətwole lu atuno tre tarʕe, ḥa mi xaṣrayo  w  ḥa  mayo.  Han naqqe tre gəd maḥtiwo, hən mnawliwonne, mḥalqiwo hama, təfkiwo  bah  hno....  Kətwolle hawxa xəd u hno, xəd am mədone ḥadid wayye...  
0760. Ǧan Xəd am masose...
0761. ʕAmmo Išoʕ: Xəd am masose w han naqqa təfkiwo b gawe du atuno,  mawqəḏiwole.  Han naqqa i nuro ha ha ʕəlyowa. U dəxono ʕulewo li šmayo.
0762. Ǧan: Han naqqa kul ǧəns kefo ləwyowa lašan u kalšo?
0763. ʕAmmo Išoʕ: Kul kefo lə kəwyo kalšo. Hənne kəḏʕi ak kefe d kowən  lu  kalšo.  Hani də ksaymi u kalšo kəḏʕi ayna kefe kowən lu kalšo.
0765. Ǧan: Kəḏʕət ayna kefe ne ʕAmmo Išoʕ?
0766. ʕAmmo Išoʕ: E kit bu Ṭurone...
0767. Ǧan: Šənoṯo?
0768. ʕAmmo Išoʕ: Lo lo kefe bu Ṭuro. Šeno lə kowe. Kefe  Ṭuroye ne  hani.  Kefe  l ruḥayye qṭiʕe ne. Hanək saymiwo, aġlab manək saymiwo. Kefe di šeno, lə  ḥzeli nošo d səmle mənayye atuno.
0769. Ǧan: Ad dawme d qəṭʕiwo w d  manšəfiwolən  lu  atuno,  lə  zərʕiwo  dawme  b dukṯayye?
0770. ʕAmmo Išoʕ: Naqla ḥreto mawrəqiwo. Bale ad dawmanək  qṭoʕo  qəṭʕiwonne,  xəd kosəḥ u karmo...
0771. Ǧan: Lo mu qurmo šəmṭiwonne?
0772. ʕAmmo Išoʕ: Lo lo! Ksoḥo kəsḥiwonne w hedi naqla ḥreto bəṯr tarte-tloṯ šne naqla ḥreto qaymiwo.
0773. Ǧan: Han naqqa bəṯr u kalšawo bəṯər manṭanwole w maʕməriwo buwwe....
0774. ʕAmmo Išoʕ: Manṭanwole lu ʕamo. U ḥa duwewole  ʕmarat;  dukkane,  bote  ə dəkoṯo maʕmarwo. W šuqalwo mənayye bak  kilowat  w  baṭ  ṭaʕne...  ba  b qabala šəqliwo mənayye. 
0775. W han naqqa saymiwo atunone. W manṭanwo  nuqurto  mi šeno daq qatore w ya ste mə Maḥṣaraṯa, manṭanwo nuqurto  xəlṭiwo....  masala ḥṣar (10) tanagayat nuqurto  w  ḥamməš-šeṯ  (5-6)  d  kalšo,  xəlṭiwonne  bə ḥḏoḏe. W muḥanwonne bə ḥḏoḏe w  saymiwonne  kalšo  w  maʕməriwo  ab  bənayat bənne.
0776. Ǧan: ʕAmmo Išoʕ kəmmi ʕal an atunone niše w gawre ʕam ḥḏoḏe ʕəwdiwo...
0777. ʕAmmo Išoʕ: E an niše ʕəwdiwo šəkəl  w  ag  gawre  ʕəwdiwo  šəkəl.  An  niše mqadmiwo ṭarfe w mqadmiwo flan w ag gawre mḥalqiwo b gawe du atuno...
0778. Ǧan: Ak kefe?
0779. ʕAmmo Išoʕ: Lo ah hno... aaaaaaa ad dawme mḥalqiwo b gawe du atuno  laǧan  d yoqəḏ.
0780. Ǧan: ʕAmmo Išoʕ kəmmi lašan d bosəm u ʕwodo  ban  noše  zəmriwo  ʕam  ḥḏoḏe, šrolo yo?
0781. ʕAmmo Išoʕ: E hawo, u ḥa duwewole kefči xəd Šəbe-m bee zəmriwo  (gaḥxo)  hani kefčiye wayye, zəmriwo, uṯewolle kef lu zmoro. Rəqḏiwo  e  hno wa  tamo.  Han naqqa m beliwo aʕmayye  kahrabiyat,  mani  du  gaz,  kətwo  meqəm  kahrabiyat hawxa...
0782. Ǧan: Luks?
0783. ʕAmmo Išoʕ: E du luks, m beliwo  luksat  aʕmayye.  U  ḥa  duwewole.  D  kətwe zangin mawbalwo maqəṯwole tre-tloṯo luksat  tamo.  Kul  xaṣra  maḥətwo  luks lašan d lowe  ʕətmo.  Han  naqqe  huwewo  šuġlo,  uṯewolle  kef  ʕam  ḥḏoḏe.  Zəmriwo, rəqḏiwo w əmmiwo, hani masayəl huwanwo.  
0784. Ǧan: I naqqa d ǧəġrowa i nuro d ləhbowa ġalabe...
0785. ʕAmmo Išoʕ: I nuro ʕəlyowa, rəqḏiwo ʕal  i  nuro,  ʕəlyowa  li  šmayo hol i nuro d ḥəwro kayiso. Məd ḥawiro hedi  kəḏʕi  u  kalšo  maṭi.  Hedi kmaṭfanwola. Hul li nuro d kətyo səməqto w  flan  lə  kowe.  
0786. An  naqqe  məd ḥawərowa i nuro, məd ḥawərowa han  naqqe  kəḏʕi  maṭi  u  kalšo.  Han  naqqe mbaṭliwo, ṣəxriwo  at  tarʕe,  bəṯr  tloṯ-arbʕo  (3-4)  yawme  gəd  əzzənwo fətḥiwole w han naqqe gəd nəqliwo u kalšo.
0787. Ǧan: Han naqqa b mən maṭfanwo i nuro, bu ʕafro, bam maye?
0788. ʕAmmo Išoʕ: Lo lo lo, i nuro hiyya mə qəm ruḥa ṭəfyowa...
0789. Ǧan: Lo hənne maṭfanwola?
0790. ʕAmmo Išoʕ: Lo, hiyya mə qəm ruḥa ṭəfyowa, lə kowe hənne d  maṭfalla.  Hənne ṣəxriwo at tarʕe du atuno w ṭəranwola, mə qəm ruḥa ṭəfyowa.
0791. Ǧan: ʕAmmo Išoʕ bu čaġawo nošo lə samwo faḥmo ste b Məḏyaḏ?
0792. ʕAmmo Išoʕ: Faḥmo b Qarṭəmin saymiwo, b Barbunəṣ  saymiwo,  b  Zinawle saymiwo, nošo b Məḏyaḏ faḥmo lə samwo. Abadan, abadan lə ḥzeli,  lə  šaməʕno b Məḏyaḏ nošo d səmle faḥmo. B Karšaf saymiwo, baq qəryawoṯo d  kətte  qayse ġalabe, dawme rabe, ġalabe.  čəngi  aaa,  u  faḥmo  maq  qayse  ḥlime  kowe.  Mawqəḏiwonne w bəṯr bayziwo aʕlayye maye, an  naqqa  huwanwo  faḥmo,  laǧan dlə yəqḏi, howən ʕafro. Hala əəəə.. qamḥo, hala ta hno, hno...
0793. Ǧan: Dlə fayši qayse w d lowən qaṭmo...
0794. ʕAmmo Išoʕ: E.
0795. Ǧan: Bu zabnawo b Məḏyaḏ nošo məstaʕmalwo faḥmo?
0796. ʕAmmo Išoʕ: Faḥmo šəqliwo lad dukkane. U ḥa duwewole dukkano, duwewole,  han naqqa b lalyo quro we, kul ḥa kətwole manqəlo, gəd mulewo u  manqəlayḏe  nuro, maḥətwole larwal. Maḥətwole čike  d  nuro  mi  hawa,  u  faḥmawo  yuqaḏwo  w maʕbəriwole lad dukkane. 
0797. Yətwiwo qume hul d uṯelən  məštəri,  čəngi  d  lowe quro bi dukkano. Maḥtiwole mḥamanwo ruḥayye. Mu  quro.  Kulle,   ad  dukkane kulle kətwolle faḥmo, mawo mawqəḏiwo.
0798. Ǧan: Bu čaġano, bəṯr mu Sayfo, b Məḏyaḏ kətwo dukkane d ḥadode?
0799. ʕAmmo Išoʕ: Ḥadode kətwo ġalabeeee... Kətwo u Ṣaliba ḥadodo, bə  Ṣaliba  d be Aḥoke, hani uʕdo d kətte an naʕimaṯṯe harke ne. Kətwo  u  Səlo  ḥadodo,  aṣəl diḏe m be hno we, m be Tiyyo we. Kətwo u Šabe harke,  kəlle  harke,  u  babo  d ṭaxtor Aḥo, hawo huwwe w u ʕammo  ḥadode  wayye.  
0800. Kətwo  m be  čalma  ḥadode, kətwo bə ḥaddo. Kətwobən ḥṣar-ṭraḥṣar (10-12) dukkane ḥadode. Kətwo  ḥadode, mbayḏone ġalabe b Məḏyaḏ i naqqayo.
0801. Ǧan: Naǧore ʕammo?
0802. ʕAmmo Išoʕ: Naǧore ste kətwo ġalabe. Kətwo ṭaye ste w ṣəroye ste naǧore.
0803. Ǧan: Man kətwo səryoye?
0804. ʕAmmo Išoʕ: Səryoye ste kətwo bə Ḥasnəka, hano u Yusəfano  d be  Ḥasnəka,  u aḥuno, kətwo məḏyoye naǧore bə Maqsi Baḥḥe, u  Yaḥqub  d be  Maqsi  Baḥḥe,  u Pəṭrəs w hani naǧore wayye. Kətwo naǧore...
0805. I aṯto (Fərdo): Kətwo u Ḥannayḏan d be ʕammi..
0806. ʕAmmo Išoʕ: Bə Maqsi Galle, u Ḥanna d be Ġaribo w hani kulle naǧore wayye.
0807. I aṯto (Fərdo): U aḥuno du Ḥanna u Safar...
0808. ʕAmmo Išoʕ: Kətwo naǧore ste ġalabe, kətwo ḥadode ste  ġalabe.  B  Məḏyaḏ  i naqqayo kətwo mbayḏone ġalabe.  Məḏyaḏ  ʕamərtowa  i  naqqayo.  Kətwoba dukkane, kətwo manifatoračiye, kətwo  kul  mede  i  naqqayo.  Kətwo,  zangin wayye.
0809. Ǧan: Bu čaġawo kətwo b Məḏyaḏ sayome d rəšwone?
0810. ʕAmmo Išoʕ: Sayome dar rəšwone stəloye wayye. Məḏyoye lə samwo  rəšwone.  An əstəloye w ak kfarzoye saymiwo. Ak kfarzoye ṣəroye  saymiwo  w  hən  mənayye stəloye saymiwo. Əno ḥzeli, məḏyoye lə  ḥzeli  d  saymiwo  rəšwone.  Bas  an əstəloye saymiwo. An əstəloye w ak kfarzoye.
0811. Ǧan: Hən kətwolən dukkane b Məḏyaḏ saymiwo?
0812. ʕAmmo Išoʕ: Lo, uṯanwo. U ḥa  duwele  rəšwono  mšayaʕwo  bəṯre,  gəd  umarwo: “Kətli rəšwono tox suma." Uṯewo samwola. Duʕarwo. Dukkano d rəšwone lə  ḥzeli b Məḏyaḏ.
0813. Ǧan: Kətwo sayome d šalfe ste b Məḏyaḏ?
0814. ʕAmmo Išoʕ: Šalfe ste kətwo u Fatḥo-matḥo,  kətwo  hano  u  Fatḥo  mašhur we.  Hawo sayomo d šalfe we. Kətwo u Šamʕun  d be  ə  kfarzoyo,  u  Šamʕən  d be Ǧəddo, hani ksaymiwo šalfe. Kətwobən šwaʕ-tmone (7-8) dukkane, kətwo u  Musa d be Fatḥo, kətwo  ġalabe.  
0815. Fayəš  lə  kəmxaṭarnolle,  kətwo  ġalabe  saymiwo šalfe, mzabniwo. U ʕamo i naqqayo ġalabe samwo šalfe. W kul  zlam  d  əzzewo lu Ṭuro kluzamwole šalfo. Ənkan d quṭaʕle mede, ənkan  doxəl  mede,  qulafle fekiye mede dowe. Makraxwo u šalfayḏe aʕme.
0816. Ǧan: Bəṯr mu Sayfo kətwo farme b Məḏyaḏ?
0817. ʕAmmo Išoʕ: Farme kətwo b Məḏyaḏ. Eeeeee kətwo farme ġalabe kətwo.  Kətwo  u Yusəf Fərnači hawo mašhur we. Hawo huwwe w an naʕimayḏe,  u  Ǧərǧis  w  hani.  Hanək fərnačiye wayye.  Kətwo  u  Alyas  d be  Baḥdo,  kətwo  u  Dawe.  Kətwo fərnačiye, kətwobən ʕaṣro (10) farme b Məḏyaḏ. 
0818. Saymiwo laḥmo w  mzabniwo.  U ḥa duwewole layšo, duwewo ʕaǧala, d luwewo tanuro, dawro bu tanuro,  šuqalwo mənayye musaʕada w mawbewole w samwo u laḥmayḏe bu  tanuro.  W  ubewole  ḥaq dəṯṯe. Kətwo b Məḏyaḏ tanure, kətwobən ʕaṣro-ḥamšaḥṣar (10-15) tanure.
0819. Ǧan: Bəṯr mu Sayfo ema ftiḥ awwəl loqanta b Məḏyaḏ?
0820. ʕAmmo Išoʕ: E ašər awwəl loqanta... lə kəmxaṭarno,  bas  kətwo  Nazmi.  Hawo Nazmi u ʕammo mədir  b  Karboran we.  Hawo  kətwole  loqanta,  Nazmi  ġalabe šafiro. Kətwo loqantat dan əstəloye, dam məḏyoye  lə  kəmxaṭarno.  Bas  hawo Nazmi loqantaǧi ġalabe kayisowe. 
0821. Huwwe  i  dukkanayḏe  ǧiran  di  qaḥwe  d be Hərməz wa. Tamo wa i loqantayḏe, ġalabe ʕəwdowa,  hayo.  Əxliwo  aǧ  ǧandərma gabe, əxliwo hani aḏ ḏəbbat-m bebat əxliwo gabe.
0822. Ǧan: Awwəl qaḥwe bəṯr mu Sayfo ema ḥəzyolox?
0823. ʕAmmo Išoʕ: Awwəl qaḥwe,.... awwəl qaḥwe, Mixo u qaḥwači  əmmiwo.  Kətwo  ḥa Mixo u qaḥwači mašhur we b Mərde, hawo awwəl qaḥwaǧi we.
0824. Ǧan: Səryoye we?
0825. ʕAmmo Išoʕ: E ṣəroyo katoliki we, huwewo bu baytano  d  uʕdo  d  kowe,  u  də šqile lu Aṣmar mu Saʕdo d be Manǧe, hayo qaḥwe rabṯo wa w  bəṯr  ftəḥwolle  i qaḥwe d be Hərməz. Bəṯr ftəḥwolle qaḥwe laltaḥ, i qaḥwe du Brahim d be  Šabo, ftəḥwolle šwaʕ-tmone (7-8) qaḥwat. W laltaḥ ste kətwo  qaḥwat.  Huwewolle  b Məḏyaḏ kətwobe ḥṣar (10) qaḥwat.
0826. Ǧan: Bəṯr mu Sayfo ab baqore qamoye man wən? Baqore...
0827. ʕAmmo Išoʕ: Ab baqore qamayto u Yusəf, u Yusəf bə  Galliyo we.  Huwwe  w  an naʕimayḏe hawən baqore, fayiši mədde ġalabe. U abro u Yusəf, u ʕAbdalla w  u Nazo. Hani an abne wayye w  bəṯr  ste  qayəmwo  u  Saʕdo  d be  Ḥaffo  w  an naʕimayḏe. Uʕdo kəlle ḥa mənayye harke u Gawriye, kowe bi  ʕito  də  hno,  d Mor Yaʕqub, hawo ḥa. 
0828. Hənne ste baqore wayye. E kətwo tre baqore, kətwo  u Yusəf d be Galliyo w kətwo hani u Saʕdo d be Ḥaffo. Bəṯr u  Saʕdo  d be  ḥaffo matrəkowale  hawiwo  bakči.  Bakčibaši.  An  naʕimayḏe  ftəḥwonnene   šuġlo, matrakwolle. E, bəṯr hwalle ṭaye baqore.
0829. Ǧan: ʕAmmo Išoʕ b Məḏyaḏ i baqro ḥḏo wa əlla kul šawṯo kətwola?
0830. ʕAmmo Išoʕ: Hənne i baqro qamayto ḥḏo wa. Kul ḥa, maltəmiwola si  rawmo,  kul ḥa qulaʕwo aq qanyonayḏe lu baqoro. Ubewolle... u yarḥo lə  kuḏaʕ,  ubiwolle i šato tarte ʕəlbe d ḥeṭe, ʕəlbo d ḥeṭo, ubiwole pačək, hala  ṣʕore-məṣʕore.  Ubiwonne ste i šabṯo mede ṭlamṯo d laḥmo, kul bayto ubewo  ṭlamṯo  d  laḥmo.
0831. Kallat ubiwolən mede nəquṣo,  aʕlayye.  Ab  baqore  hawxa  maltəmiwo,  yaʕni hawxa latwo qaṭʕi. U ḥa d kətwole qanyone gəd uṯanwo kərxiwo  ʕal  u  laḥmo, yawme d šabṯo gəd kərxiwo bayto b bayto,  kul  bayto  gəd  ubelən  ṭlamṯo  d laḥmo, ḥaq dəṯṯe. Han naqqa i šato ste, i naqqa  di  adro  uṯanwo,  u  ḥa  d kətwole adroṯo, ubewolle ʕəlbo d  ḥeṭe,  ʕəlbo  də  ṣʕore,  ʕəlbo  d  daḥno.  Ubiwole m laf u... də kmarʕən u sawalayḏe.  W  hən  mənayye  latwolle,  ubewo kallat.
0832. Ǧan: Əno naʕimo naqla ḥreto koṯe l  boli,  uṯanwo  ʕaṭore  nuxroye  manṭanwo mədone l Məḏyaḏ w šəqliwo mədone ʕatiqe mə Məḏyaḏ.  U  medano  ema  bdele  b Məḏyaḏ?
0833. ʕAmmo Išoʕ: Afandəm uṯanwo aʕ ʕaṭore, mzabniwo ʕəṭra, mzabniwo  mḥaṭe,  ḥuṭe w šarpaṭ w azmaṭ w masayəl. W šəqliwo d  qaṯwolle  mədone  ʕatiqe  dab  bote maršat, dəwešək, xaliyat šəqliwo.
0834. Ǧan: Yaʕni u mede ʕatiqawo mən saymiwo buwwe?
0835. ʕAmmo Išoʕ: Saymiwo, e  mzabniwole  b  Mərde,  bə  Diyarbakər  ubiwole  mede qiymatli, saymiwole. Hən mənayye saymiwole xurda w hən ste məstaʕməliwole.
0836. Ǧan: Koṯe l bolox aʕ ʕaṭorani bəṯr mu Sayfo ema bdalle koṯən l Məḏyaḏ?
0837. ʕAmmo Išoʕ: Aʕ ʕaṭorani bəṯr mu Sayfo bdewolle,  bəṯər  b  tarte-tloṯ  šne.  Bdewolle hul d aṯino stene larke lu Swed heš  kətwo  ʕaṭore.  Kərxiwo bab bote.
0838. Ǧan: Meqəm m ayko uṯanwo?
0839. ʕAmmo Išoʕ: Uṯanwo mə ḥḏor Karǧos, uṯanwo mə ḥḏor Mərde,  uṯanwo  mə  Rəšməl ġalabe. Rəšməleniye kətwo  ġalabe,  mə  Maḥsarte  uṯewo,  mə  Nṣiwən  uṯewo.  Uṯanwo hawxa u ḥa d kətwole hawxa maraq d  šoqəl,  laǧan,  xəd  i  taǧara wa.  Ṣənʕa taǧari wa. Šəqliwo aʕ  ʕaṭorani,  mzabniwo  mədone  w  šəqliwo  mədone.  Mḥayṣəliwo kallat.
0840. Ǧan: Bəṯr mu Sayfo, man b Məḏyaḏ maḥətle i raḥyo qamayto?
0841. ʕAmmo Išoʕ: I raḥyo qamayto Yusəf  u  Serti,  qamayto  ksamno  taxmini awwəl fabriqa d aṯyo l Məḏyaḏ Yusəf u Serti manṭole. W bəṯr  manṭewolle  lu Yaḥqube d be Aḥo Baḥḥe stene manṭewole ḥḏo  mšarakwole  aʕmayye.  E  w  bəṯər manṭewolle, bə dənye.  
0842. Hawxa  manṭanwo  fabriqat  naʕime.  Amma  asas  Yusəf Serti, awwəl fabriqa u Yusəf w u aḥunayḏe u  Ḥanna  manṭalle.  Maḥtulle  bab bote d be Ḥasan Afandi, huwanwo lalʕəl.  Bəṯr  hedi  maʕmarre  w  maḥətte  i fabriqa.
0843. Ǧan: Ema aṯi u ǧaryan qamoyo l Məḏyaḏ?
0844. ʕAmmo Išoʕ: Afandəm u ǧaryan qamoyo, Yusəf u  Serti  i  naqqa  d  maḥətle  i fabriqa b Məḏyaḏ. Kumarno, ənkan latno ġalṭo, ba šwaʕ  w  ʕəsri  (1927) manṭele i fabriqa l Məḏyaḏ. Bi waṣəṭa d  Qoǧamanoġlu,  w  grəšle  lab  bote.  Qoǧamanoġlu ǧbərle d gorəš  lab  bote.  
0845. Amma  gurašwo,  ġalabe  b  ṭimo we  i naqqayo u ǧaryan. Kul ənsan lə qudarwo gurašwo. Ham u xaṭ b ṭimo we  w  ham  u ǧaryan b ṭimo we. Hedi bəṯr b zabno li ḥkume  səmla  u  alaktrikano  ʕəmumi.  Hedi ubowa l ʕəmum də briṯo kula, u ǧaryan mawfaqwola li ḥkume, huwwola  lab bote kulle.
0846. Ǧan: B ayna šato hawi hawxa ʕəmumi?
0847. ʕAmmo Išoʕ: I naqqa d Yusəf u Serti d manṭele i fabriqa kumarno ba  tloṯ  w ʕəsri (1923), ya bi ḥḏo w ʕəsri (1921),  ya  bat  tarte  w  ʕəsri  (1922)  i masalaṯe hawyo. Ban 1922, ya 21 mede hawxa hawyo.
0848. Ǧan: U ʕəmumi ḥaṯo, koṯe l boli ban  əšti  (1960),  bi  ḥḏo  w  əšti  (1961) naʕime wan.
0849. ʕAmmo Išoʕ: E.
0850. Ǧan: U ʕəmumi ḥaṯo i naqqa d aṯi.
0851. ʕAmmo Išoʕ: ʕƏmumi aṯi bəṯr, manfaqwolle qanun,  ʕəmum  manfaqwolle  l  kul dəkṯo, l kul qriṯo, l kul bayto w l kul  zabuqo  gəd  gərši  ǧaryan  ʕəmumi.  Əmmiwole ‘ǧaryan‘. Griš, i naqqayo i ḥkume  gəršowa  laz  zabəqone  kulle  w hedi u ʕamo maz zabəqone gurašwo lab botayḏe.
0852. Ǧan: Bəṯr mu Sayfo, an noše daʕiri lab botaṯṯe. Kulle  faqire  w  ṭwire wən, bu saṯwo aydarbo w b mən mašḥəniwo ab botaṯṯe?
0853. ʕAmmo Išoʕ: Afandəm i naqqayo hən saymiwo hno, ə fətuḥe,  manšəfiwo  aš šarʕe daq qanyone  qəm  i  šəmšo.  Hən  manṭanwo  qaysuse,  manṭanwo  qayse, manṭanwo  ṭarfe,  hən  manṭanwo  flan  e  saymiwo  idara.   Bi   zoriye mašḥəniwonne, hayo kətwolle tfaye. Bəṯr hedi mat  tfaye  nafiqi  az  zopat.  Qamayto tfaye wayye. Bəṯər mat tfaye nafiqi az zopat.
0854. Ǧan: Han naqqa bas sopat qayse məqḏiwo?
0855. ʕAmmo Išoʕ: Han naqqe baz zopatani qayse maḥtiwo.  W  han  naqqa  ǧəġriwolle ubowa ḥarara lu bayto kule.
0856. Ǧan: Bəṯr mu Sayfo kətwo dalole b Məḏyaḏ?
0857. ʕAmmo Išoʕ: Dalole kətwo. U ḥa d miḏayaʕwole mede, d əzzewole  mede  əzzewo mhawarwo baz zabəqone əmarwo: “Miḥasyo i emo w babo tərto səməqto mḏayʕo."  U ḥa d ḥuzela d omər ‘kəlla!‘... Ya ste faro bə  flan  šəkəl.  ʕEzo  bə  flan šəkəl ya flan mede hawi də mḏayəʕ kəzze kəmhawər  aʕla.  
0858. U  dalolo  kuraxwo baš šawṯoṯo kulle aʕlayye. Kətwo qamayto u Yusəf d be Galliyo  w  bəṯr  Əġer mu  Yusəf  d be  Galliyo  kətwo  hən  dalole  ġer  kərxiwo.  Ubiwonne  kallat makrəxiwonne bi walaye laǧan də mḏayəʕ mede d ḥuzele.
0859. Ǧan: Bəṯr mu Sayfo man kətwo čačmačiye b Məḏyaḏ?
0860. ʕAmmo Išoʕ: Mune?
0861. Ǧan: čačmačiye, kənnafčiye?
0862. ʕAmmo Išoʕ: čačmačiye əno maṭino kətwo u Ǧəǧəko čačmači...
0863. Ǧan: Meqəm mene man kətwo?
0864. ʕAmmo Išoʕ: Kətwo meqəm mene Ḥəso u Kačal, kətwo ġer  mene  ḥreno  ḥa  mə Ḥabsəs, b Ḥabsəs, əmmiwole ‘U Ḥannəko  čačmači‘  w  bəṯr  nafəqwo  u  Malak čačmači. Uʕdo kəlle b Məḏyaḏ, hul l uʕdo u ‘Malak čačmači‘ kəmmile. Kəlle  b Məḏyaḏ. Bale u Šabo čačmači mašhur we, hala  u  Ǧəǧo  čačmači,  uʕdo  nafəqle abro kəlle kqore bə b Amarika yo, bə briṯo ḥa, bə briṯo ḥayo. Kəlle  gəd maḥwenolox bu ‘Bahro Suryoyo‘ aʕle, Fuwat Odunǧu[3]. Nafəqle abro bə  briṯo, bas ḥayo.
0865. Ǧan: B Almanya yo.
0866. ʕAmmo Išoʕ: B Almanya yo? E. Hawo  kəlle  nafəqle  ḥa,  u  abro  du  abro yo.  Ġalabe šaṭər, bə briṯo ašṭar mene nošo lə nafəq bu mede də qrele. Hani  ḥṣar (10) madalyat šqile bi šaṭarayḏe. Nafəq b Almanya, huwwe ḥa  lḥuḏe,  qamoyo.  Li ḥkume d Tərkiya mšayəʕlale  hadiyat,  u  qonṣoloṣ  d  Tərkiya  mšayəʕlele hadiyat, mə briṯo kula mšayəʕalle hadiyat. ʕAl d nafəq šaṭər ġalabe.  Qrelox aʕle lo?
0867. Ǧan: E. Bəṯr mu Sayfo ste ač čačmat d məfqiwo ban arʕoṯo maḥtiwolən?
0868. ʕAmmo Išoʕ: Afandəm kətwo hən fətḥiwo nuqre w hən ste mḥalqiwonne  bayn  dan arʕoṯo saymiwonne zawlo. U ḥa d manṭewo qim diḏe, maḥtiwonne ban  arʕoṯayḏe, huwanwo zawlo. I pisiye həwyowa zawlo. W hən ste fətḥiwo nuqro taḥt i  arʕo, marfanne w bəṯr ṣəxriwo bu ʕafro aʕlayye.
0869. Ǧan: Bəṯr mu Sayfo b Məḏyaḏ kətwo təǧǧar?
0870. ʕAmmo Išoʕ: Təǧǧar? Təǧǧar rabe kətwo b Məḏyaḏ ġalabe. Kətwo  ṣəroye,  kətwo ṭaye, təǧǧar rabe kətwo. Kətwo maṭino l təǧǧar bə Xoǧa. Akbar təǧǧar  wayye.  Bə Nuri u Xoǧa.
0871. Ǧan: M ayko wən hani?
0872. ʕAmmo Išoʕ: Aṣəl  dəṯṯe  kafroye  wayye.   B  Məḏyaḏ  qayimiwo.  Šqiwolle  u Maḥfal, ṭaye wayye. Xoǧa Tawfiq w u Nuri u aḥuno, Salim w hani akbar  təǧǧar wayye. Bəṯr kətwo təǧǧar ġalabe b Məḏyaḏ. Ey  Məḏyaḏ  kətwoba tleṯi-arbi-ḥamši (30-40-50) təǧǧar: U ʕIsa d be Baroše, babi,  u  Brahim  d be Šabo, u Musa d be ʕIse, u Dawud d be Šamʕun Baḥḥo kulle  hani.  
0873. Ġalabe  hawiwo taǧər b Məḏyaḏ. Kətwo təǧǧar ġalabe rabe  b  Məḏyaḏ.  U  Skandar  d be  Əllo, təǧǧar rabe kətwo, u Skandar d be Gawwo,  kətwo  u  Yusəf  d be  Bašše,  kətwo təǧǧar ste, kətwo qundaračiye stene, kətwo ḥaloqe  stene,  kətwo,  kul  mede kətwo.
0874. Ǧan: At təǧǧarani mən šəqliwo w mən mzabniwo?
0875. ʕAmmo Išoʕ: Kətwo hən manṭanwo mə Ḥalab, qəsəm mə Ḥalab amṭanwo mede,  qəsəm mə Diyarbakər amṭanwo, i naqqayo lə Ṣṭanbul l əzzənwo. Bas bə Xoǧa  lḥuḏe  mə Ṣṭanbul manṭanwo mal, aḥ  ḥrene  hən  mə  ḥalab,  hən  mə  Mərde  w  hən  mə Diyarbakər manṭanwo mal. Bas bə Xoǧa manṭanwo mə Ṣṭanbul.
0876. Ǧan: Mən manṭanwo ʕAmmo Išoʕ?
0877. ʕAmmo Išoʕ: Mal, mal. Abrisamat, ʕamre, šuqo, qumašat  naḏife,  aṭlaṣat  kul mede du abrisam. Kul mede manṭanwo. Qumašat, abrisamat, kul  mede  manṭanwo.  ʕAmro, abrisam w ḥuṭe ste manṭanwo. E.
0878. Ǧan: Bəṯr mu Sayfo mšarbətone mane kətwo?
0879. ʕAmmo Išoʕ: Mšarbətone kətwo ġalabe. Maʕlum yo lə kəmxaṭarnolən,  kətwo  Ḥəso u Kačal mšarbatwo,  əmmiwole  ‘Nure‘  w  kətwo  mšarbətono  ḥreno  u  Šabəko nəḥloyo we.  Kətwo  hawxa  mšarbətone.  U  ḥa  d  luzamwole  əzzewo  mšayaʕwo bəṯrayye. Bəṯr nafəqwo mšarbətone, aṯiwo mə Zaxo, mad dəkoṯanək  l  Məḏyaḏ, hanək ġalabe šafiro əḏʕiwo mšarbətiwo. Bəṯr i ṣiwa mšarbətiwo. E.
0880. Ǧan: Bəṯr mu Sayfo kətwo kanoše b Məḏyaḏ?
0881. ʕAmmo Išoʕ: E kətwo li ḥkume məskowalle, b ḥaq, kənšiwo bi šabṯo  tarte-tloṯ kore, az zabəqone d Məḏyaḏ kulle. Maltəmiwo, kətwolle  maknəšyoṯo,  b  lalyo kənšiwo. U knošo kule b lalyo we, b lalyo  kənšiwo.  Hul  ṣafro  mnaḏfiwo  az zabəqone.
0882. Ǧan: ʕAmmo Išoʕ aḥna maṭina ḥzelan Safare u kafroyo kanošo, meqəm...
0883. ʕAmmo Išoʕ: Safare w kətwo ġer mə Safare stene.
0884. Ǧan: Man kətwo?
0885. ʕAmmo Išoʕ: Maʕlum yo, lə kəmxaṭarnolle. Kanoše ġalabe kətwo.  Kətwo  u  Galo di Ḥana, kətwo, m ayko  kuḏaʕno.  Fayəš  lə  kəmxaṭarnolle,  kanoše  ġalabe kətwo. I ḥkume məskowalle b ḥaq dəṯṯe, kətwo m be Barhe ḥa,  ə  kətwo  ḥa m be Saʕido tre, kətwo kanoše hani b ḥaq,  i  ḥkume  məskowalle  b  ḥaq.  Bay yarḥe ʕəwdiwo ʕam i ḥkume.
0886. Ǧan: Maṭino mə nəʕmuṯi, hul dawino rabo ste, d huwewo ṣafre d baṭlono, ya  d ḥəššabo b Məḏyaḏ kul nošo ṣəroyo...
0887. ʕAmmo Išoʕ: Qəm u baytayḏe kunašwo.
0888. Ǧan: Qayo?
0889. ʕAmmo Išoʕ: Afandəm kul yawme  d  ḥəššabo  hawyowa  qaʕide,  mawṣewolle  baʕ ʕitawoṯo, kul ḥa, kul yawme d ḥəššabo qəm du baytayḏe  gəd  konəš,  maǧburi.  Laǧan i mamlake d lə nətno, d lə ḥərwo  w  d lə  milawto.  Kul  ənsan  qəm  du baytayḏe maǧburi kunašwo.
0890. Ǧan: U medano mə ema as səryoye ksaymiwole?
0891. ʕAmmo Išoʕ: Hano, las səryoye maḥətwolle qaʕide,  mə  meqəm  mo  (100)  šne.  Qaʕida səmowalle haṯe. Kul nošo qəm du baytayḏe gəd kunašwo.
0892. Ǧan: Bəṯr mu Sayfo b Məḏyaḏ kətwo tanagaǧiye?
0893. ʕAmmo Išoʕ: He?
0894. Ǧan: Bəṯr mu Sayfo b Məḏyaḏ kətwo noše malḥəmone d tanagayat?
0895. ʕAmmo Išoʕ: Tanagaǧiye kətwo bə Sadəq  Asʕado,  tanagaǧi we.  Kətwo  Ṣabri  u tanagaǧi aṯiwo huwwe, lə kuḏaʕno mə Urfa aṯiwo, lə  kuḏaʕno.  Huwwe  kətwole ḥa ʕammo b daqno, hani tanagaǧiye mašhur wayye.
0896. Ǧan: Ṣəroyo we?
0897. ʕAmmo Išoʕ: Lo ṭayo we,  ṭayo,  ṭayo,  ṭaye  wayye.  Tanagači  kətwo  u  Galo Tanagači, u babo w u hno... U Galo Tanagači əšme du babo...
0898. Ǧan: Bə Ṣaṭləke?
0899. ʕAmmo Išoʕ: U tanagači əšme du babo hno kəmmiwole...
0900. I aṯto (Fərdo): U Galo d be Fəttalo...
0901. ʕAmmo Išoʕ: U Galoke Tanagači u babo əšme lə kuḏaʕno...
0902. I aṯto (Fərdo): U abro əšme...
0903. ʕAmmo Išoʕ: U Skandar.
0904. I aṯto (Fərdo): E u Skandar.
0905. ʕAmmo Išoʕ: U Skandar Tanagači harke mayəṯ. Harke mayəṯ u Skandar. E.
0906. Ǧan: Bə Ṣaṭləke?
0907. ʕAmmo Išoʕ: Bə Ṣaṭləke, bə Ṣaṭləke e. E bele bə  Ṣaṭləke  u  Galo  Tanagači.  Hawo d be Ḥattina, u Skandar harke, mayəṯ, qṭəlle bu darbo...
0908. I aṯto (Fərdo): M ayko harke!? B Məḏyaḏ qṭil.
0909. ʕAmmo Išoʕ: Qṭəlle, qṭəlle. Aṯən l qamuṯe, nafilo i  makkinaṯṯe  qalibo,  lə kuḏaʕ qṭil.
0910. I aṯto (Fərdo): Lo bu ṭaqsi aṯən mə Ṣṭanbul, qaləb, qṭil huwwe w  u  abro  w kačke. W tarte abnoṯo. I kalo d be Ḥəlti wa.

ʕAdat ʕatiqe b Məḏyaḏ

0911. Ǧan: Hat naʕimo koṯe l bolox b riše d šato d azzox ʕam ḥawronox li pəfkane?
0912. ʕAmmo Išoʕ: E, afandəm, kətwo ʕade. Kul ḥa, kul  nošo  samwo  Pəfkana  ḥana.  Kətwo hən, əḏʕiwo ġalabe saymiwo, əmmiwo “Pəfkana ḥana“.  Xəd  u  ʕAbdo  d be Yarəm-bučəq, kətwo hawxa ġalabe noše mašhur wayye. Han naqqa  kərxiwo  bayto b bayto b lalyo. Han naqqa Pəfkana ḥana, Pəfkana Manǧe,  Pəfkana....  
0913. Han naqqa ubiwonne kallat w gəḥxinawo aʕlayye  ġalabe  i  naqqayo.  Uṯewo  u Daḥḥo d be Bəṭṭe, mašhur we bi Pəfkana ḥane. U babo dano  d  mayəṯ,  uʕdo  bay yawmani harke du Ǧərǧis. Kətwo  hawxa  kmo  mašhur  wayye.  
0914. Kəḏʕiwo  saymiwo Pəfkana ḥana, e ʕeḏo, han naqqa yawme d ḥəššabo, ya  ḥa  nufaqwo  w  ḥa ʕubarwo “Riše d šato brəxto aʕlayxu! Pəfkana  ḥana,  Pəfkana  ḥana,  Pəfkana Šamme  w  Pəfkana“  (gaḥxo).  Ubiwonne  kallat,  ubiwonne  abšoṯo,  ubiwonne ḥarire, ubiwonne pastiq, ubiwonne ḥqude, tene, ubiwonne masayəl hawxa.
0915. I aṯto (Farida): I naqqa u ʕAbdo d čik bi saqiye dam maye (gaḥxo)...
0916. Ǧan: I naqqa du ʕAbdo d čik bi saqiye dam maye, mən wa?
0917. ʕAmmo Išoʕ: I naqqa u ʕAbdo (gaḥxo) d azze, maqlabbe bi saqiye  dam  maye  w di čačma čik w mbahdəl... w mbahdəl hawi qašmar bayn  daḥ  ḥawrone  (gaḥxo).  Ha hano u ʕAbdano d be Yarəm-bučəq. Kəlle uʕdo harke. Kəlle harke yo.
0918. I aṯto (Fərdo): Azzeyo l saṭ ṭaye, azzən saṭ ṭaye (gaḥxo)...
0919. Ǧan: Azzən saṭ ṭaye li Pəfkane?
0920. ʕAmmo Išoʕ: Aṭ ṭaye meqəm mənayna b yawmo-tre yo riše di šataṯṯe...
0921. I aṯto (Fərdo): Lo lo, azze saṭ ṭaye mərle:  “Pəfkana  ḥane,  Pəfkana  ḥane!“ (gaḥxo)...
0922. Ǧan: E mən səmme bəṯr?
0923. I aṯto (Fərdo): Mṣaʕəranne (gaḥxo)...
0924. ʕAmmo Išoʕ: Faliti aʕle, gəm w hay gəm bu maḥyo  (gaḥxo).  Mərralle:  “Pəfkana nedir?“ Əmmi: “Bilmiyoruz, Pəfkana“. Azzewo su  qaymaqam we,  lə  kuḏaʕ  layko azze (gaḥxo)... mərre “Pəfkana..“  (kulan  gaḥxo)...  faliti  aʕlayye,  əmmi: “Pəfkana ḥane, var mı burda?“
0925. Ǧan: An naʕime bu zabnawo lašan i Pəfkane mən šəkəl ǧule ləwšiwo?
0926. ʕAmmo Išoʕ: Bi  Pəfkana  ḥana,  ləwšiwo  šarwole,  hawxa  mani  dab  babaṯṯe aʕlayye. Maʕlanwole hul lə qḏolayye w čaykiwo idoṯayye  bəṯre  w  saymiwonne daqno d marʕeze.  W  makəmiwo  foṯayye  w  maḥtiwonne  kəmme  d  šərrabat  b qarʕayye w saymiwo ruḥayye qašmar. 
0927. Maḥtiwonne gozləkat (ḥazoye)  d  ǧam  ʕal ʕaynayye mbahdəliwo ruḥayye. Saymiwo ruḥayye Šammo. Xəd uʕdo d koṯən  harke, b riše di šato harke, mən kowe, mən kəmmile?
0928. I aṯto (Fərdo): U tomte (Baba Nuwel).
0929. ʕAmmo Išoʕ: E u toto, xəd u toto ksaymiwo. Saymiwo ruḥayye  qəšemər  šafire.  Han naqqa kuraxwo ḥa-tre  aʕmayye.  Maltəmiwo  abšoṯo,  maltəmiwo  kallat  w maltəmiwo buzarʕo, maltəmiwo tene, maltəmiwo qaḏame... w ubiwonne u ʕamo.
0930. Ǧan: Hat naʕimo, naqqa mede lə šamiʕət aw  lə  ḥzelox  hən  də  mqatalle  bi Pəfkane bi šawṯo?
0931. ʕAmmo Išoʕ: Alo (gaḥxo)... hən hən qaṯwo bə ḥḏoḏe. W han naqqa  fəltiwo  ʕal ḥḏoḏe (gaḥxo). Han naqqa hani  di  Pəfkana  huwanwo  tloṯo-arbo  ġərubat.  U ġərub d luqewo bu ḥreno (gaḥxo) fəltiwo ʕal ḥḏoḏe.  Bač  čammat  gəm  w  hay gəm, əmmiwo: “Qay hat hawxa w hawxa...“ Məġbəniwo mə ḥḏoḏe (gaḥxo).  U  ḥa  d uzzewo li mənṭəqayo uxalwo ḏarbat. Eeeeee.
0932. Ǧan: Hatu naʕime, ar rabe d meqəm maḥkanwo ʕal i Pəfkana  d  misəmowa  meqəm mu Sayfo?
0933. ʕAmmo Išoʕ: Eeeeeee... meqəm mu Sayfo, haṯe ʕanʕana ʕatəqto yo. Ġalabe ʕatəqto yo. Amma u təmṯalayḏa, yaʕni mafətlan i šatayo, hawxa... Yaʕni mafətlan i šatayo, hawxa yaʕni gəd nəfqina l šato ḥaṯto hawxa šafiro, hawxa... Tamṯili hawxa, tarixi yo hano. Yaʕni haṯe mašhur, mə zawno, ʕatəqto yo. 
0934. Uʕdo ste baṭilo, tak-tuk kowe. Tak-tuk kowən, lə fayəš, baṭili aʕ ʕanʕanatanək. Bale aʕ ʕanʕanatani aġlab aṣ ṣəroye məfqiwonne. Yaʕni bam mo (%) 80 as səryoye məfqiwonne aʕ ʕanʕanatani. Hani ʕanʕanat tarixiye ne.  Amma mayko nafiqo i masalaṯe, i ʕanʕanayḏa mayko yo? U markazayḏe, lə kuḏaʕno.
0935. Ǧan: Yaʕni aṭ ṭaye d lə ḥḏorayna lə saymiwo i Pəfkane?
0936. ʕAmmo Išoʕ: Bəṯr yaləfiwo mənayna. Hənne ste saymiwo. Amma hənne asas l əḏʕiwo, mənayna yaləfiwo, aʕ ʕadat diḏan yaləfiwo.
0937. Ǧan: Hat naʕimo saymituwo 1 b Nisən?
0938. ʕAmmo Išoʕ: 1 b Nisən?
0939. Ǧan: E.
0940. ʕAmmo Išoʕ: 1 b Nisən əmmiwole, Nisan Bayrami, i ḥkume saymowale. Aḥna lə sayminawole. Bas i ḥkume məstaʕməlowa 1 Nisan Bayrami. Aḥna as səryoye lə sayminawo, i ḥkume, u yawmo di ḥkume we, bir nisan.  
0941. Ǧan: Aḥna ste naʕime, i naqqa d huwewo ṣafro d 1 b Nisən...
0942. ʕAmmo Išoʕ: E manṭanwo hano ṭalo-malo, maḥtiwo bayn u ḥalwo. Əzzanowo ubiwolan səfoqo. Əzzanowo maltəminawo ma... ma hno, mu bərzayno ṭalo-malo, uṯanwo maḥtiwo bayn u ḥalwo əmmiwo: “Hano i bərəkṯo d nisən yo“ Lašan d zoyəd u ḥalwayḏan. Əno maṭino layo, e.
0943. Ǧan: Haaaaaaaa! hawxa saymiwo?
0944. ʕAmmo Išoʕ: E hawxa saymiwo, manṭanwo ṭalo d 1 b Nisən. Hayo 1 b Nisən, i naqqa d uṯewo... an niše ġalabe uṯewolle kef əmmiwo “...d zoyəd u ḥalwayḏan..“ Gəd howe han naqqa m uʕdo marʕa. Aʕ ʕwone, aʕ ʕeze w aq qanyone gəd roʕən, at tərtoṯo gəd huwelən ḥalwo. 
0945. Han naqqa əzzanowo maltəminawo, ubiwolan kul ḥa ṭaṣe b iḏayna, an ammoṯayḏan, əzzanowo maltəminawo ṭalo.  Mab bərzaynone w mag gəlone w flan. Manṭenawo maḥtinawolle, han naqqa maḥtiwole bayn u ḥalwo.
0946. Ǧan: Meqəm mu Sayfo ste misamwo hawxa?
0947. ʕAmmo Išoʕ: M zawno yo haṯe, ʕatəqto yo i ʕanʕanaṯe, m zawno. Meqəm mu Sayfo ste w bəṯr mu Sayfo ste kətwo. E.
0948. Ǧan: Koṯe l boli naʕime wan, i naqqa d nəfqinawo ṣafro d 1 b Nisən. Qamayto əzzanowo lu farmo. Kəḏʕət u laḥmo du farmo ġalabe ḥalyo we?
0949. ʕAmmo Išoʕ: Eeeeeee (gaḥxo).
0950. Ǧan: Əzzanowo tloṯo-arbʕo naʕime ʕam ḥḏoḏe, af fərmačiye luwewolən xabro mə 1 b Nisən. Əzzanowo əmminawo: “Halan ṭlamṯo d laḥmo...“
0951. ʕAmmo Išoʕ: maydituwo w əzzoxuwo dlo kallat. E.
0952. Ǧan: Əmminawo “1 b Nisən...“ w mahzəminawo...
0953. ʕAmmo Išoʕ: W mahzəmiwole dlo kallat. Afandəm, hayo kətwo bayn laḥ ḥawrone ʕanʕane... w bayn laq qariwe ʕanʕane. U ḥa d samwo ʕal u ḥreno ḥanak, əzzewo umarwo: “Alo kətli u fəṣṭanano d ḥarno mən šəkəl d ḥayṭoliyo. Fəṣṭan, ya čike d čaket..."
0954. Šuqalwole mənayye w umarwo “1 b Nisən!“ uṯewo ʕuṣewo aʕle. Han naqqa hən madʕəriwonne w hən lo. Hawxa ʕanʕane kətwo b Məḏyaḏ. 1 b Nisən kətwo. Han naqqa u ḥa d madwo mede mu ḥreno umarwo “1 b Nisən!“ Kulewo. D umarwo “Mdayənli ḥamšo (5) noṭat...“ mdayanwole, lə mawbalwo bir umarwo “1 b Nisən!“ umarwo “Hawən luxat!“ Hawxa ʕanʕane kətwo.
0955. Ǧan: Hat naʕimo, lalye d 1 b Taməz nošo ṭəwarwo dgəšyoṯo?
0956. ʕAmmo Išoʕ: Kul lalye d Taməz, ʕəmum d Məḏyaḏ, kul ḥa ṭuwarwo dgəšto. Kul lalyo, kul ḥa ṭuwarwo dgəšto. U ḥa d lə ṭuwarwo dgəšto, latwa ʕade. Kul bayto d ṭuwarwo dgəšto, əmminawo “Qayo?“ Əmmiwo “Lašan d lowe ḥemo ġalabe.“ Han naqqa ṭaq, w ṭaq, w ṭaq, w ṭaq, w ṭaq, w ṭaq, w ṭaq dad dgəšyoṯo. Mə kul bayto raq w hay raq mə ṭwarwo dgəšto. Hawxa kətwo ʕade, i ʕanʕanaṯe kətwo b Məḏyaḏ, ʕade wa.
0957. Ǧan: Haṯe meqəm mu Sayfo ste kətwo?
0958. ʕAmmo Išoʕ: He?
0959. Ǧan: Meqəm mu Sayfo ste kətwo?
0960. ʕAmmo Išoʕ: Meqəm mu Sayfo ste w bəṯr mu Sayfo ste. Hul lan əšnanək kətwo. Bale hani kmo šne baṭili hani.
0961. I aṯto (Farida): Baʕ lə baṭili!
0962. ʕAmmo Išoʕ: Bele Alo baṭili.
0963. I aṯto (Farida): B Məḏyaḏ lə baṭili.
0964. Ǧan: Əno bu zabno d maḥəsli w də ḥzeli d ṭəwriwo, mbaḥsiwo əmmiwo: “Adlalyo ab bəssire gəd howən ʕənwe“
0965. ʕAmmo Išoʕ: He?
0966. Ǧan: Əmmiwo: “Ab bəssire gəd howən ʕənwe... Gəd ḥolən..."
0967. ʕAmmo Išoʕ: E Afandəm, əmmiwo: “Ḥemo gəd howe laǧan i naqqayo ab bəssire kulle, mi šəmšo, mi ḥərara di šəmšo ḥulanwo." Hawxa, han naqqe i naqqayo budanwo... Huwewo u msabbaq. Han naqqe u msabbaq 2 b Taməz yo. Məd hawi u msabbaq, hedi nafəl ḥala baʕ ʕənwe. Əšmo b əšmo mu ḥemo ḥulanwo, ḥulanwo, ḥulanwo hul lu təšrin. 
0968. Han naqqa saymiwo, u ʕamo kule ʕəṣriwo, bam maʕsaryoṯo, saymiwo dibəs, saymiwo ḥarire, saymiwo ʕqude, saymiwo pastiq w saymiwo abšoṯo. U ʕamo kule, han naqqa, i naqqayo ḥəngi daʕ ʕənwe d ḥulanwo sayminawolle... Ġalabe səmlan abšoṯo bak karme, ġalabe səmlan bam maʕsaryoṯo maye w nqilan bat tanagayat, səmlan dibəs w səmlan ʕqude w səmlan ḥarire w səmlan pastiq. 
0969. W ġalabe, u ʕamo kule i naqqayo, u ʕamo kule i naqqayo hawxa, ʕuṣarwo bam maʕsaryoṯo, ʕəṣriwo aʕ ʕənwe. Maḥtiwonne bu kiso, dayšiwonne w məfqiwonne maye. ʕƏṣriwo kayiso, mḥalqiwo u torti l xaṣra w han naqqa manṭanwole maḥtiwole bat tanagayat w marṯəḥiwole w saymiwole dibəs w saymiwole ḥarire w saymiwole pastiq w saymiwo w saymiwo...
0970. Ǧan: Arbʕeniyat mən ne? Kməstaʕməlina kəmmina: “Kaṯən an arbʕeniyat“?
0971. ʕAmmo Išoʕ: An arbʕeniyat, u yarḥo dan arbʕeniyat kbode mə 1 konun qamoyo hul 30 b konun u ḥaroyo. Mu yarḥo dat traḥṣar kbode w hul li ḥarayto du yarḥo du ḥa bi šato ḥaṯto. Hani kəmmənne arbʕeniyat. Bəṯr knofəq zbaṭ.  Koṯe zbaṭ.
0972. Ǧan: Qayo maḥətte əšmayye ‘an arbʕeniyat kaṯən, mḥaḏeru...‘?
0973. ʕAmmo Išoʕ: Uṯanwo ġalabe yaqure an arbʕi yawmani. Ġalabe ġalabe uṯanwo yaqure. Saṯwo yaquro uṯewo, talgo, gloḏo, maṭro, buz huwewo quro ġalabe. U ʕamo ġalabe miʔaḏewo mənayye. Mawxa kəmmiwonne “arbʕeniyat“, yaʕni hani mašhur ne an arbʕi yawmani, ġalabe quro kowe bənne.
0974. Ǧan: Bəṯr kəmmi: “Kaṯi u bargəddan.“ u bargəddan mən yo?
0975. ʕAmmo Išoʕ: U bargəddan, u yarḥo, an əšto yarḥe, mə ilən hul oḏər kəmmənne ‘bargəddan‘ hani. Hawxa məstaʕməliwo hani, yaʕni ka ənnahu u ʕamo aġlab, bam mo w ḥamši (% 50) lawġəl kfayši, kmafiti u waxt dəṯṯe, u zabnano kəmmile ‘bargəddan‘.
0976. Ǧan: Yaʕni ḥṣire lawġəl kfayšiwo?
0977. ʕAmmo Išoʕ: E, yaʕni hənne nəfqiwo l larwal, yaʕni l əzzənwo ʕəwdiwo larwal, mu sabab d kətwe quro.
0978. Ǧan: Gabayna bas uṯewo lalye d 1 b Oḏər əmmiwo “1 b Oḏər bəʕto b qeno!‘...
0979. ʕAmmo Išoʕ: Afandəm haṯe (gaḥxo) aṭ ṭayre saymiwo qene. Han naqqe kəmmiwo ‘1 b Oḏər bəʕto b qeno!‘ yaʕni aṭ ṭayre, han naqqe gəd laydi, bu Ṭuro kətte qene. Gəd mawfəqi farxe. Hawxa əmmiwo ‘1 b Oḏər bəʕto b qeno!‘. Hawxa maḥkanwo.

Nəfus d Məḏyaḏ

0980. Ǧan: Hat naʕimo məqqa ṭaye kətwo b Məḏyaḏ?
0981. ʕAmmo Išoʕ: Afandəm əno tmonaḥṣar (18) əšne semli muxṭariye. Mat  42  (1942) hul laš 46, laš 47. Ḥamməš šne meqəm səmwoli muxṭariye. I  naqqayo  əmmiwole ”mümessillik“   (məštaylonuṯo),   latwe   muxṭariye,   ”muhalla   mümessili“ (məštaylono di šawṯo), səmli ḥamməš šne. W bəṯr, səmli baḥ 81 (1981),  hala bač 79 (1979), hul lat 83 (1983). 
0982. Səmli  muxṭariye  di  šawṯo  di  Ǧəmhuriye (ʕUmhuriyet). Bi Ǧəmhuriye kətwo 34 bote ṭaye w kətwo 420 bote səryoye.  Əno bu zabnayḏi zayidiwo aṣ ṣəroye stene. Bəṯr han  naqqe  as  səryoye  əšmo  b əšmo azzən l Awruppa. Ftiḥ u darbo d  Awruppa,  azzən  l  Awruppa,  aṭ  ṭaye zayidi. Uʕdo kit bi šawṯo di Ǧəmhuriye 24-25 bote səryoye w  kit  7200  bote ṭaye. 
0983. Bi šawṯo di Ǧəmhuriye w  bas.  Han  naqqa  aš  šawṯawoṯo  ḥrene  kulle yariwi. I Golǧək (Gölʕük) hawi biyya  balki  15.000  bote  ṭaye.  W  Əšəqlar (Iṣıklar) kula ṭaye. W Aqča Qaya (Akça Kaya) kula ṭaye. Fayəš  b  kul  šawṯo 10 bote w 12 bote w aḥ ḥrene kulle ṭaye. Uʕdo b Məḏyaḏ  bu  nəquṣo  kito  25 000, b gawe d Məḏyaḏ noše kʕayši. Bam mo (%) 98 ṭayene, bam mo (%)  99,  bam mo (%) 90, 95 ṭayene.
0984. Ǧan: Hat naʕimo məqqa kətwo ṭaye b Məḏyaḏ, kəḏʕət?
0985. ʕAmmo Išoʕ: U mede d kuḏaʕno, ṭaye b Məḏyaḏ, kulle anǧax kətwo 50 bote.
0986. Ǧan: W as səryoye məqqayṣ wayye?
0987. ʕAmmo Išoʕ: As səryoye, i naqqayo, kətwo b Məḏyaḏ, ṭaqriban  hul  2800  bote səryoye kətwo b Məḏyaḏ. Yaʕni rabe w naʕime kətwo, u  mede  d  šaməʕina mab babayḏan, kətwo əno bu zabnayḏi, meqəm mu Sayfo  lə  kuḏaʕno.  Meqəm  mu Sayfo fayəš.... bəṯr mu Sayfo fayəšwo b Məḏyaḏ, kətwo  hul  1600-1700  bote səryoye b Məḏyaḏ. 
0988. Kətwo kaldoye ste, kətwobən 70-80 bote.  Kətwo  pəruṭ  ste kətwobən 40-50 bote. Kətwo stene max xalawinani (ab bohṭiye) 10-15-20  bote.  Kətwo, kətwo. D umarnox latwo, kətwo. ṭaye, aġlab aṭ ṭaye  d  Məḏyaḏ  wayye, əšmo kətwo m daq qəryawoṯo.  Hedi  bəṯr  hǧəmme  l  daq  qəryawoṯo  ʕal Məḏyaḏ.
0989. E kətwo bə Mahmado w bə Nahrozo w bə Mḥammad Nure w bə Šexmus Aġa.  Hani  an arbaʕ ʕaylatani mašhur wayye. E, w bəṯr kətwo bə Šexmus Aġa stene....  hala bə... ə Salim bə Slam Aġa, hanək stene  kətwolle  ʕayla,  aṯənwo lə kuḏaʕ mayko, aṯənwo, e.  

Aṭ ṭaye qamoye w ǧeməʕ b Məḏyaḏ

0990. Ǧan: ʕAmmo Išoʕ, hat naʕimo w ʕal rabuṯox ste ar rabe d  meqəm  lə  maḥkalle ʕal aʕ ʕmire dab Boṭa u mede d səmme b Məḏyaḏ w b ġer dəkoṯo?
0991. ʕAmmo Išoʕ: Afandəm, aʕ ʕmire dab Boṭa,  maḥkalle,  lə  kəmxaṭarno,  bas  aʕ ʕmire dab Boṭa aṯən ʕal Məḏyaḏ,  hǧəmme  ʕal  Məḏyaḏ.  I  naqqayo  kətwo  an “Aġawiye dad Daskine“ əmmiwonne. Hanək saymiwo ḏələm ʕal Məḏyaḏ.  I  naqqayo u Griġo w bas b Məḏyaḏ we. Aṭ ṭayani d be Mahmado w bə Nahrozo bi Nawale  (bə Nṣiwən) huwanwo. ʕAyla məṭərb wayye w ʕayla qarač wayye. 
0992. Han naqqa baʕ  ʕeḏe uṯanwo, lu ʕeḏo w kərxiwo b Məḏyaḏ. Han naqqa šəmʕiwo, ka annahu  ksaymi  aṭ ṭaye, koṯən khəǧmi ʕal Məḏyaḏ. Ksaymi ḏələm ad daskaniye w  maskaniye  w  az zaxoraniye w af flan  w  behvan.  Han  naqqa  mərre  lu  Griġo  mərlən:  “Tox hwaylan...  yabo  gəd  maqṭəlina  aʕ  ʕlaymaḏan  qumox,  lə  kṭurena   dowe ḏələm...“ 
0993. Qayəm lu Griġo manṭele i ʕayle d be Mahmado w i ʕayle d be  Nahrozo.  Kətwolle ʕlayme w hawi ḥərobo, nafiqi aṭ ṭaye d be Nahrozo w d be Mahmado  ʕam am məḏyoye, qṭil ḥa-tre mənayye. Qayəm lu Griġo  manfaqwole  qanun:  “...  Mə adyawma w azolo u ḥa d moyəṯ dlo warəṯ, u malayḏe gəd howe ya ləb Mahmado  w ya ləb Nahrozo. Ḥaq d maqṭalle an abnaṯṯe qumayna...“ Hawxa šaməʕno,  ʕal  u medano.
0994. Ǧan: Haṯe bayna šato wa nošo lə mbaḥasle?
0995. ʕAmmo Išoʕ: Ḥarḥalḏa i masalaṯe, taxminan hawila,  kibe  taxminan  200  əšne, 180 əšne, 170 əšne, 160 əšne. Hawila  hawxa  mede.  U  mede  d  maḥkalle  hawxa hawiwo.
0996. Ǧan: I naqlayo Nahrozo...
0997. ʕAmmo Išoʕ: W bə Mahmado... Han naqqa, hənne ab babaṯṯe  w  aǧ  ǧəddaṯṯe  lə kuḏaʕno mənayye, u rabaṯṯe  əmmiwole “Mḥammade Patte“. Mḥammade Patte we.  W hani bə  Mahmado  stene,  lə  kuḏaʕno  Brahimo we,  Slaymano we,  kayiso  lə kuḏaʕno. Ar rabaṯṯe ʕlayme wayye, bi Nawale huwanwo. U  mede  d  maḥkəlallan ʕayla qarač wayye w ʕayla məṭərb  wayye.  
0998. Han  naqqa  bə  Nahrozo  wayye  am məṭərb, əlla bə Mahmadone, aw ayna ne aq qarač lə kuḏaʕno.  Xəd  mərlilox  mə meqəm uṯanwo kərxiwo baʕ ʕeḏe w qayəm mərre lu Griġo, u  rabo  d  Məḏyaḏ,  i naqqayo u Griġo we. U Griġo u ḥa d əbʕewo d ḥuwewo, heš  i  naqqayo  l aṯənwo aʕ ʕaylatani aḥ ḥrene. Hedi bəṯr aṯən bə ḥadodo w aṯən bə Safar w  aṯən  bə čalma ḥawən l Məḏyaḏ... w aṯən l Məḏyaḏ. 
0999. Hən mənayye mə Aḥlaḥ w hən  mənayye mə ʕƏrnəs, hən mənayye mə flan w ḥawən, mə ḥasno, mə Dəfne aṯən l Məḏyaḏ  w yariwo w yariwo. I naqqayo hedi u Griġo azzewo, hedi han naqqa  fəšwolle  bə Safar bə Gawwo, hani ar rabe d Məḏyaḏ.
1000. Ǧan: Bəṯr kito u ǧeməʕ qamoyo d Məḏyaḏ, kəmmi ‘bi badaye du dorano maʕmarre‘ yaʕni ban alfo w čaʕmo (1900)...
1001. ʕAmmo Išoʕ: Afandəm əno ḥzeli u ǧeməʕ dəkṯo ḥarəwto wa. Qayəm aṯiwo Kənʕan Paša l Məḏyaḏ, aṯiwo l Məḏyaḏ qolordi qumandani də Diyarbakər we. Qayəm maltamle aṣ ṣəroye mərle: “Minakefu ʕal ruḥayxu, u ǧeməʕano ḥariwo yo, hama mʕawenunne d saymitu u ǧeməʕano. Kətxu haqqayṣ ʕitawoṯo hama ṭrowe ḥa ǧeməʕ stene harke. Ġamo layto. Hatu ste d huwalxu ǧeməʕ”. 
1002. Qayəm laṣ ṣəroye maltamme kallat maʕ ʕitawoṯo. Manṭalle stedin u Malke d be Abraham u ḥreno w u ḥreno, u Malke d be Daḥḥo w hani w maʕmarre u ǧeməʕ w msallamme laṭ ṭaye.  Koṯe l boli haṯe. U ǧeməʕano ḥariwo we lə qadiri d maʕmərile, lə qadiri də mkamlila. Fayišwo ḥariwo.
1003. Ǧan: Ema aṭ ṭaye bdalle kdayqi dənnaga bu Ramaḏan, yaʕni bu ṣawmaṯṯe?
1004. ʕAmmo Išoʕ: Haṯe ʕanʕana yo gabayye, me meqəm mo (100) əšne gabayye, laǧan d qaymi b lalyo lu Ramaḏan. D mafṭəri, hala d saymi u ṣəḥuraṯṯe, laǧan d ṣaymi. Annaqqa kul yawmo məd hawyo i saʕa ḥḏo-tarte (1-2) bu lalyo, b lalyo. Dayqowa i dənnaga bayto b bayto kərxowa w qaymiwo lu ṣəḥuraṯṯe. W han naqqa yawme du ʕeḏo, uṯewo kərxiwo ʕal ab botani, šəqliwo mənayye kallat. Ḥaq du dəyoqo di dənnagayo.
1005. Ǧan: B Məḏyaḏ ema bdela haṯe?
1006. ʕAmmo Išoʕ: E əno bu zabnayḏi ḥəzyoli. Qayəmno i dənnagaṯe kətwo mawǧud.
1007. Ǧan: Kətwo ʕade gabayna aṭ ṭaye huwanwo kərivin, hatu man kətwolxu kərivin?
1008. ʕAmmo Išoʕ:  Aḥna  ǧəddi  kətwole  kərivin  ġalabe,  i  bəšrayḏi  aʕlox  lak kərivinanək qṭəlle ǧəddi. Ǧəddi zlam ġalabe mašhur we. B  kul  qriṯo  kətwole kərivin. B Mzizaḥ, b Daline, b Sitole... Han naqqe i Šəno i emo  du  Səlano d kətle naʕime harke. Kəlle i hnayo, i IKKA  (ICA,  dəkkano  di  bqela)´yəne dəṯṯeyo. I barṯo di barṯo wa...
1009. Ǧan: Be Bašše?
1010. ʕAmmo Išoʕ: Be Bašše e. Qayəm babi, azzənwo l Anḥəl, qayəm məralle  mərre  l ǧəddi u Ǧərǧo dəb Qašo Malke...
1011. Ǧan: Haṯe maḥkəloxliyo ʕAmmo Išoʕ. Bas  d  əmmina  bəṯər  bi  ḥaraytaṯe  man kətwolox kərivin?
1012. ʕAmmo Išoʕ: Əno kərivin  lawili.  ʕAm  ṭaye  kəriviye  lə  səmli.  Lə  səmli kəriviye. Bas mkaləfalli mərli: "Kəriviye laybi samno." Kəriviye ʕam nošo.  I kəriviye latyo kayəsto. Gəd howət məlk lu ʕamo.

Ḥadisa du Griġo

1013. Ǧan: ʕAmmo  Išoʕ  aṯməl  mbaḥaswolox  ʕal  u  Griġo,  əmmət  azze  ṭrele  me Məḏyaḏ...  
1014. ʕAmmo Išoʕ: Afandəm u Griġo...
1015. Ǧan: L ayko azze? Qay ṭrele me Məḏyaḏ?
1016. ʕAmmo Išoʕ: U Griġo lə qayəm me Məḏyaḏ. U Griġo aṣəl diḏe  lə  kuḏaʕno...  U Griġo huwwe maʕmarle Məḏyaḏ.  
1017. Afandəm lə kəḏʕina, aṣəl diḏe lo yawnani yo, lo irani yo w  lo  ʕarab yo.  Hano fayəš b Məḏyaḏ w maʕmarle Məḏyaḏ.  Məḏyaḏ  qriṯo  naʕəmto wa  w  maʕmərole  w fayəš biyya. W yariwo. Aṣ ṣəroye kulle latimi l ḥḏore... 
1018. Hən  mənayye  aṯən me Diyarbakər, hən me Ḥasno w  hən  aṯən  maq  qəryawoṯo,  me  Aḥlaḥ...  w yariwo. U bəṯər ḥwele aṭ ṭaye stene, xəd mərlilox me meqəm,  aṭ  ṭaye  aṯən, at tarte ʕaylatani be Mahmado aṯən l Məḏyaḏ. U Griġo hul d mayəṯ  u  rabo  d Məḏyaḏ huwwe we.

Ḥadisat bu Ṭuro w ziyara l Awruppa

1019. Ǧan: ʕAmmo Išoʕ bat 52 we (1952) bat 53 we (1953) u qaṭlo du abro  du  ʕAmmo Gabro dəb Zatte, aydarbo hawi?
1020. ʕAmmo Išoʕ: Afandəm u abro du Gabro dəb ʕIsa Zatte yaʕni ġayri ṭabiʕi  hawi.  Afandəm huwwe w u abro du  Sḥaqo  w  hani  ġalabe  ḥawrone  wayye.  Səmwolle ziyafe bak karme dəb Hərməz, azzewo l tamo u Fəkri  fṣiḥi  buwwe,  grəšle  i damančaye, i naqqa də grəšle i  damančaye  omər  ‘ṭarq‘  gəršole  də  mḥela, qayiṯo buwwe, qṭile. 
1021. Yaʕni lo qaṣdan hawi ha. Mi  dəqqatsəziye  hawi.  Bəṯər yariwo i masale, bəṯər huwwolle i ḥoṯo m darbe du admayḏe w  hayo  ste  l azza lu rišo aʕme. Uʕdo kəlle Farid bə Ṣṭanbul manṭəlele ḥreto w  hiyya  azza  lə kuḏaʕ l Amarika, lə kuḏaʕ l ayko.
1022. Ǧan: Yaʕni u Fəkri bi dukṯo mayəṯ əlla?
1023. ʕAmmo Išoʕ: Bi dukṯo fayəš.
1024. Ǧan: Yaʕni lə malḥaqqe li qaṣṭaxana?
1025. ʕAmmo Išoʕ: Lə malḥaqqe abadan. Fayəš bi dukṯo. W  han  naqqa  hawi  masayəl rabe. Bəṯər abiʕi bə Čalma d həǧmi l bə Sḥaqo w hani. Qayəm lə  maqballe,  i masale yariwo čike. Mḥalle kefe bə ḥḏoḏe, bəṯər qayəm čiki aḥ ḥasye  w  hani baynoṯayye w mərre: “Yabo i masale hawyo mi dəqqatsəziye. Lo  b  qaṣt  hawyo!  Ṭr obi i kačke m darbe du admayḏe...“ W qayəm həwanwole  i  kačke,  m darbe du admayḏe, lu abro du Gabro w bəṯər l azza lu rišo hayo stene w  marfela.  W hiyya azza l Amarika w huwwe kəlle bə Ṣṭanbul uʕdo.
1026. Ǧan: ʕAmmo Išoʕ bəṯər b kmo šne  mu  Fəkri  b  Maḥsarte  bayn  dan  omariye qṭəlwo u ʕAmmo Brahim dəb Qurra?
1027. ʕAmmo Išoʕ: Afandəm hawo dəb Qurra stene,  hawyo,  hawyo  baynoṯayye.  M ayko kuḏaʕno  hayo  stene,  kəmmi:  “Qṭələnne  bi  zoriye“. W  bəṯər  kəmmi  hawyo dəqqatsəziye, kəmmi: “Goya bu baytayḏe qṭəlle“. M ayko kuḏaʕno hawyo.
1028. I aṯto (Farida): Bu darbo ban narge qṭələnne.
1029. Ǧan: U ʕAmmo Brahim dəb Qurra?
1030. ʕAmmo Išoʕ: U Brahim dəb Qurra w u Tande. Aṯən... me u  hno,  u  Tande,  u Tande e. Kəmmi: “Aṯənwo  afandəm,  hənne  yatiwe,  aṯənwo  aʕmayye  tre,  tre aṯənwo aʕmayye, maṭmaʕʕe bak kallat dəṯṯe, yatiwi d əxli, qayəm  mqaṣqəṣənne ban narge.“
1031. Ǧan: M ayko uṯanwo?
1032. ʕAmmo Išoʕ: Uṯanwo me, me hno, me Məqre w  me  Tənnat  w  mad  dəkoṯanək uṯanwo. Mzabniwo mədone gale,  hala  hno  šuqo  w  mezat  w  flan  saymiwo, mzabniwo ʕəṭra-məṭra  flan.  Han  naqqa  manṭalle  kallat,  šəqliwo  məšḥo, šəqliwo galde w šəqliwo masayəl, aṯən aʕmayye w qṭələnne at tre.
1033. Ǧan: I šato dan 1974, Tərkiya i naqqa d ʕabiro b  Qəbrəs,  koṯe  l  bolox  b Məḏyaḏ mḥewolən bi qəžla. Mən masale wa hayo?
1034. ʕAmmo Išoʕ: Afandəm b Məḏyaḏ hawiwo, i naqqa d Qəbrəs w mawfaqwolle amro  də gəd moḥən, yaʕni də gəd moḥən baṣ ṣəroye, bəṯər l Aloho lə  mwafqile.  Səmwo hawxa, hawiwo ḥadisa ġalabe  rabṯo.  L  Aloho  lə  mwafqile,  lə  mwafqi  bi masalayo. Hənne mərre: “Gəd tulena u ḥayf d Qəbrəs maṣ ṣəroye d Məḏyaḏ“.
1035. Ǧan: ʕAmmo Išoʕ əno lo ʕal i šato dan 64 d səmwolən b  Məḏyaḏ  kumarno.  Ban 74 i naqqa dat tre ṣalḥoye kurmanǧanək də lwəšwolən ǧule  d  ʕaskar  w  tamo səb Əare ʕal an adroṯanək, qayiṯi hənne w an inzibat bə ḥḏoḏe.  
1036. ʕAmmo Išoʕ: E hawxa hawiwo ḥadisa. Qəm u tarʕo dəb Xazma Əare bə  ḥḏoḏe,  aṣ ṣalḥoye w kumarno ḥa maṣ ṣalḥoye mǧaraḥwo, qṭəlwo əšme Səmo we.  Qṭil  w  ḥa maxlaṣle. E, amma i masalayo lə kuḏaʕno,  u  asas  diḏa  mə  mən yo,  mə  man hawyowa lə kuḏaʕno.  
1037. Ǧan: Kəmmi hawo ʕAbdəlkarim bə Slam Aġa bəṯra we, šrolo yo?
1038. ʕAmmo Išoʕ: ʕAbdəlkarim bə Slam Aġa, baḥ ḥayayḏe mede kayiso lə səmle.  Bale bi ḥaraytaṯe mqadamwo laṣ ṣəroye ġalabe w mayəṯ mawto d Aloho. Azze mayəṯ.
1039. Ǧan: Kəmmi i ʕaskarayo yaʕni gəd  əzzawo  lu  dappo,  məqḏowale,  fətḥowale, hawxa mede lašan d moḥən b Məḏyaḏ. Kəmmi i ʕaskar u lalyawo haǧəmowa  ʕal  i šawṯo dəb Xalaf.  
1040. ʕAmmo  Išoʕ:  E  afandəm  hənne  haṯe  səmowalle  hno...  tartip   səmwole.  Maḥətwole nawbačiye w  goya,  səmwolle  ṣunʕi  hawxa,  goya  aṣ  ṣəroye  gəd manhəbi u dappo laǧan d moḥən b Məḏyaḏ. Huwwe l Aloho lə mwafqile,  walḥasəl lawyo aʕlayye. Yaʕni ġalabe ḥadisat rabe hawi  ʕal  Məḏyaḏ  bam  masayəlani.
1041. Aloho maxlaṣle Məḏyaḏ, bale aḥna b  iḏayna  maḥrawlan  Məḏyaḏ.  Qayəmina  mə Məḏyaḏ, mahzamlan w maḥrawlan Məḏyaḏ. Ṭrelan u malayḏan  w  u  məlkayḏan  lu ʕamo w qayəmina. Uʕdo ač čato azzi l  Məḏyaḏ  ab  botayḏi,  yatəwiwo  bənne, l ubiwo lo karwe w lo nəfqiwo. B kallat məfqili w šqili ab botayḏi  w  ṭralli xalye. Də mzabannolle l aṯilən məštəri, lə qadərno də mzabannolle.
1042. Ǧan: U yawmawo maḥkəloxli qəṣṣa d fayito  mə  qarʕox,  kibox  d  maḥkatlanyo naqqa ḥreto?
1043. ʕAmmo Išoʕ: I masale di Bənkelbe?
1044. Ǧan. E.
1045. ʕAmmo Išoʕ: E. Afandəm i masale di  Bənkelbe,  kətwo  səryoye  bi  Bənkelbe.  Kətwobən 30-40 ʕaylat.
1046. Ǧan: Ayna šato?
1047. ʕAmmo Išoʕ: I šato, kumarno,  ksamno  taxmini  bat  80  (1980),  bač  79 (1979) we, bat 80 wa, bač 79 wa. Bat 80 we  lə  kəmxaṭarno  kayiso.  Kumarno garak bat 80, bač 79. Əno i naqqayo ʕuwadnowo bu  darbo  d  Səʕərt,  ʕal  ap pasaportat. Manfaqnowo mə Səʕərt pasaportat  li  ǧamaʕaṯe  w  qulaʕnowola  l Awruppa. L harke (Swed) w l Almanya w l Balčiqa w  l  Awusturya...  čənki  u ʕamo bdewole bi  həǧra.  
1048. W  han  naqqa  uṯanwo  l  gabi,  əno  manfaqnowolle pasaportat. Yawmo kəlli bu bayto yatiwo. Naqla ḥzeli  kaṯi  ḥa  omər:  “Abe!“ Umarno: “Mən yo?“ Omər: “Alo latimi bi dukkano du Səlo  dəb  Yoqən  am  məḏyoye kulle  w  knəṭrilox...“ — ”Mən yo?”  Omər:  “Ġalabe  masale  muhim yo...“  Naysa azzino. Kəllən am məḏyoye kulle latime bi dukkano.  
1049. I  naqqayo  u  Səlo  dəb Yoqən mzabanwo buzdolabiye. Kətwole dukkano b Məḏyaḏ. Balki 20-30  zlamat...  “... mən yo yabo?“ Əmmi: ”Šamiʕət?” Umarno: ”Lo!” 	Əmmi:  “Alo  mahzamme  kačke m diḏan, aṯto m diḏan. Kətla əšto-šawʕo (6-7) naʕime.  Mahzamme,  ṭralle  an naʕimayḏa w mahzamme i žənnəke...“ — ”Warox l mane?” Əmmi: “L  abre  d  ....  l abre d ḥa ..... ġalabe kalbo  abre  d  kalbo,  bi  Bənkelbe  huwewo..." “Alo mahzəmulle...“
1050. Ǧan: Ṭayo we?
1051. ʕAmmo Išoʕ: E ṭayo we, e. W han naqqa b  “baxte  d  Aloho  w  baxtox  d  oṯət aʕmayna gəd əzzano l Karǧos w i masalaṯe maḥtinala  b  səfoqo.“  Umarno:  “Alo hano d mahzəmole d kəmmitu əšme kalbo abre d kalbo yo w qaṭolo yo“.  
1052. Ǧan: Əšme mən we?
1053. ʕAmmo Išoʕ: Əšmeeeeee, əšme, əšmeee, əšme...... Əšme mən we? U  šləq  babe  d babo. Kuḏaʕnole ġalabe, uʕdo latyo b boli.
1054. Ǧan: D oṯe l bolox mare.
1055. ʕAmmo Išoʕ: Naysa, Alo mahzəmole w huwwe bu ḥabis yo,  mərle  lu  aḥuno  omər: “Zoxu mahzemulli i žənnəkaṯe...“ Ḥad rišox b lalyo u  gawro  koṯe  d  manṭele qamyon d manṭe as səfoqayḏe w an naʕimayḏe d manṭelən l Məḏyaḏ. W fayiši  an naʕimayḏe w i aṯto. 
1056. B lalyo  hǧəmme  aʕle  tloṯo  bə  tfənag  w  mahzamme  i žənnəke, i aṯto w ṭralle an naʕimayḏe, əmmi: “Abre d..." u daləq  babe  d babo... kalbo  abre  du  kalbo...  ġalabe we...  bi  Bənkelbe.  Əmmi:  “Alo mahzəmulle!“ Warox kəlle bu ḥabis yo, əmmi: “E huwwe bu ḥabis yo, mšayaʕle  lan aḥunone, mərle: "Gəd mahzəmitulli i žənnəkayo w an naʕimayḏa. Zoxu  mahzemulli i žənnəkayo." 
1057. B lalyo tloṯo  bə  tfənag  hǧəmme  ʕal  u  bayto,  mahzəmulle, məblulle. Azze u gawro d manṭela, ḥərle mahzamme i aṯto,  daʕər.  Manṭele  u qamyon ste xalyo w ṭrele an naʕimayḏe tamo, məralli: “... d  oṯət  aʕmayna  d əzzan li masalaṯe...” Umarno: “Alo aḥunone ksamno raǧa mənayxu  w  m  Aloho  lə čaykitulli bi daʕwaṯe. I daʕwaṯe daʕwa rabṯo yo. 
1058. W kul yawmo əno w aḥunoni  bu darbo d Səʕərt na. Kməfqina pasaportat. Kul yawmo,  ṣafro  kəzzano,  ʕaṣriye kdəʕrina.
1059. Hano abre d Aḥmade Darwešo, əšme du  babo  Aḥmade  Darwešo yo.  Huwwe  kalbo abre d kalbo yo hano. “... yawmo mede d yotəw b darbi w d aḥunoni  d  quṭelan, man gəd maxlaṣlan mal lappaṭ diḏe? D əḏʕi bi masalaṯe...  lə  čaykitulli  bi daʕwaṯe, mən də mʔamritu, əno qumayxu no, bas...“  Əmmi:  “Allah-wakil  nəḥri hat w aḥunonox d l oṯət aʕmayna lə kəzzan l Karǧos...“ —  ”Warox abe  ʕufulli...“ Əmmi: “Lə kowe čara latla!“ Ġbəralli, umarno: “Yabo ʕal aʕ  ʕayne,  adlalyo yo, ramḥəl yo  gəd  əzzano.  Ṣafro  gəd  əzzano...“  Qayəm  əno  ste  rawəxno   bu ṭaqsiyayḏi w hənne ste msəkanne 4-5 ṭaqsiye  w  rawəxina  kibe  20  gawre  w azzano l Karǧos lašan i masale di žənnəkaṯe.
1060. Azzano. Meqəm d muṭena l Karǧos, ʕabərina b Karǧos, baz zabəqone  d  Karǧos, umarno: “Aḥunone! Hawxa lə  kowe!  Kulayna  səryoye na  w  ak  karǧosiye  kulle ṭaye ne... w aḥna əzzano hawxa b hawari bi masalaṯe w ak karǧosiye d lə  saymi dəṯṯe ḥḏo w d muḥallan. Mṭapṭəpilan, gəd əzzan m kise d ruḥayna. Klawu  yabo!  Tox hat Ṣamo!...“ Abre du Nuri dəb Yaḥqo Šaʕo “... tox aʕmi, u  Gawriye  dəb Laṭṭe, tox aʕmi. W hatu aḥ ḥrene zoxu klawu  si  ṣaraye.  Əno  gəd  əzzi  su baladiya rayyəsi, ʕAdnan u abro d Šexmus, d  Badraddin  d  məžġalno  aʕme  d qamlan ḥaṣo. D lə qamlan ḥaṣo layban saymina i daʕwaṯe...“ Hənne: “Zoxu  hatu yabo!“  Aḥna  rawəxina  bu  ṭaqsi,  azzano   lu   bayto   d   ʕAdnan,   uʕdo ‘milletvekili‘ b ʕAnqara yo. U aḥuno ste  ḥali-ḥaḏər  baladiya  rayyəsi yo  b Karǧos. Azzino mhawarli, umarno: “ʕAdnan  be  aykoyo?“  Əmmi:  “Alo  kəlle  bu loqal kməštaʕe tamo.“
1061. U loqal ste ǧiran du baytaṯṯe yo. Kit tamo ǧeməʕ w parq du  ǧeməʕ yo,  tamo yo.  Naḥətno, ḥzeli ḥa umarno: “Zox mšayeli b kef d ʕAdnan, mar komər "U Išoʕ  aṯi kobəʕ d ḥuzelox!"" Azze mərlele omər: “ʕAdnan aṯi u Išoʕ mə Məḏyaḏ,  kəbʕe  d ḥuzelox.“
1062. Huwwe w u qaymaqam w u ḥakəm məštaʕanwo bi pərawa.  ṭləble  musaʕada  w  aṯi “Xeryo kəriv!“ Nšəqlan ḥḏoḏe flan behvan, umarno: “Abe  kəḏʕət...“  Umarno:  “U ṭayro knofəq mi bəʕto w kfoyər w kowe...  kmasəw,  naqla  kətle  sniquṯo  li dawmo... Aḥna am  məḏyoye,  nafilan  sidox  sniquṯo.  Masale  ġalabe  muhim.  Kəbʕena d qaymət b ḥaṣayna...“ —  “Mən masale yo?“ Umarno: “Alo u abro  d  Aḥmade Darwešo bu ḥabis, mšayaʕle lan aḥunone w lu  ahlayḏe,  mahzamlelan  žənnəke.  Emo d əšto-šawʕo (6-7) naʕime, ṭralla w mahzəmulle w fayiši  u  gawro  w  an naʕimayḏa hawxa. W kəbʕena bi masalaṯe də mdaʕena ʕal i  žənnəkayḏan.  Ənkan yabo hawyo ṭayayto, gəd əmminale  ‘šawʕi  brixe!‘  W  ənkan  bi  zoriye,  lə kmaqbəlina, bi masalaṯe kəbʕena d howət ḥaṣo b ḥaṣayna..“ Omər: “Alo aḥuno  d umarnolox abre d Aḥmade Darwešo u zlamayḏi yo. Kalbo abre d kalbo yo. Bale  bi masalaṯe msaktarli mə gabi...“ 
1063. Omər: “Msaktarli!... Zox yabo, uʕdo gəd  fatno dukkano b dukkano b Karǧos w gəd  umarnolle:  "Aṯən  aṣ  ṣəroye  d  Məḏyaḏ  w kəmdaʕən bu namusaṯṯe, bi žənnəke." Nošo mənayxu d roməš d soyəm  ḥarake  gəd mṭaqṭaqno u babo. Čənki,  ənkaniylan,  ḥaqiqatan  haka  gawre  kayise  hatu, manṭawu i žənnəke li maḥkame. D əmmo ’ṭayayto no’ zaṭan i naqqayo  lə  kfašše daʕwe w dəʕaye lə kfašše w həwyo šawʕi brixe lam more!  W  ənkan  bi  zoriye məblulle, kəmdaʕən ʕal i daʕwaṯṯe w nošo mənayxu d roməš lə kmaqbalno."
1064. Naḥətina li ṣaraye. Naysa, mərli lu Gawriye dəb Laṭṭe umarno: “Tay  kaġadaye“. Kṯəwli stədʕa ġalabe šafərto, umarno: “Gawriye zox mawbela, hawa  lu  ṣawǧi.“ Azze həwole lu ṣawǧi, u ṣawǧi qəryole omər:  “Ooooooooo  içinizde  avukat  mı var?“ (Oooooooo kit baynoṯayxu abuqat mede?) omər:  “Yok  abe,  avukat  yok!“ Layt baynoṯayna abuqat. Man makṯəwole omər “Əno.“ Omər: “Lə kəḏʕət  məžġolət, aydarbo gəd kəṯwət i stədʕaṯe?“
1065. Naysa mḥawlole lu  qaraqol.  Aḥna  kṭəlbina  an  naʕime  d  manṭenalle  w  d maxləṣinalle. Naysa aṯi aʕmi  u  Səlo  dəb  Yoqən,  əno  w  huwwe  azzan  lu qaraqol. I naqqa də ḥzəlelan u baščawiš omər: “Gelmeyin! Gelmeyin!  Gelmeyin!  Gelmeyin!“ (L uṯetu! L uṯetu! L uṯetu! L uṯetu) Umarno: “Dur baṣ  efendi.  Burası adaletin ilk kapısıdır. Hele bizi dinle, ondan sonra bizi  kov.  Yoksa  bizi kovmaya hakkın yok!“ (Klay bašafandi. Harke  u  darbo  qamoyo  di  ʕadale yo.  Qamayto šmaʕlan w bəṯər mḥawtəklan. W d lo ste latlox ḥaq  də  mḥawtəkatlan!)
1066. Kali omər: “Gel bakalım, gel“ (Tox ḥuzena,  itox)  Omər:  “Sen  bana  üç  tane kumtoplak alaʕaksın, seni dinliyeʕeġim.“  (Gəd  šəqlatli  tloṯo  qumtoplaqat gəd šumaʕnolox) Umarno:  “Sana  dört  tane  alaʕaġım,  söz  veriyorum!“  (Gəd šuqalnolox arbaʕ, kubenox waʕdo!) Omər: “Karakolumuzu  yeni  yapıyoruz,  bize kumtoplak lazım.“  (U  qaraqolayḏan  ḥaṯo  ksayminale,  kubaʕlan  qumtoplaq) Umarno: “Baṣ efendi,  biliyorsun  bizim  o  kadını  kaçırdılar.“  (Bašafandi, kəḏʕət...) 
1067. Mahzamme i  žənnəkayḏan,  b  tərki  kumarnoleyo.  W  fayiši  an naʕime kafine w ṣahye tamo. Kəbʕena d ubatlan tre ǧandərma  w  u  muxṭar  di qriṯo ste ṭayo yo, aʕmayna yo. Bale  iḏayna  kmosək.  U  muxtar  di  qriṯo  di Bənkelbe aʕmayna yo.  Kəbʕina  d  ubatlan  tre  ǧandərma  w  gəd  mšayaʕno  u ṭaqsiyayḏi d manṭena an naʕime, kafine ṣahye ne tamo. Mərle  omər  “ški  tane ǧandarma  kuṣat.“  (Mḥaḏər  tre  ʕəsekər)  
1068. Bəṯər  məd  lwəšše,  mafətili  li ʕarabayḏi, mərli: “Mḥammad  ʕAli...“  (abre  də  Brahim  čawiš  u  karǧosi,  u šəferayḏi we). W mšayʕili li Bənkelbe w u muxtar aʕmayye w  tre  ǧandərma.  Bi ʕaraba rawixi w azzən amṭalle an  naʕime.  
1069. Manṭalle  aṯi,  omər:  “Abe  kəlle manṭeli an naʕime.“ Umarno: “Yalla mḥaleqən l Məḏyaḏ!“ Aǧ ǧandərma  naḥiti,  u muxtar naḥət w mawbele  mḥalqile  b  Məḏyaḏ  w  aṯi.  Fayišo  i  žənnəke.  I žənnəke, naysa azzino lu qalam di maḥkame. Ḥa maṭ ṭaye d tamo  mərleli  omər: “Kəḏʕət kəriv mən yo?“ Umarno: “Mən yo?“ Omər: “I žənnəkaṯe d  kəmšaylitu  aʕla, gab hawo ḥaǧǧi Šexmus yo. Ḥaǧǧi Šexmus karǧosi yo. 
1070. Kəlle bu qalam di  maḥkame w i žənnəke gabe yo.“ B gnowo mərleli  hawxa.  Naysa  ʕabərno  lu  qalam  di maḥkame, u baškatəb di maḥkame stəloyo, əšme Tawfiq Bayṣal (Tevfik  Baysal), “Ooooooo buyrun, buyrun, buyrun, buyrun abe! Abe buyrun!“ W  ak  kəttab,  at tloṯo ste mə Karǧos ne. W kəlle  hawo,  u  ḥaǧǧi  yatiwo  ʕal  u  kursi.  “Günaydın! Günaydın! (Brix ṣafro! Brix ṣafro!) Ooooooo...“ 
1071. Qayəm  huleli  u kursiyayḏe w huwwe yatəw bu  šəbbak,  hano  u  ḥaǧǧi  “Xera  kəriv!  Wa  iro Karǧose baṣmiš kər...“ (Xer yo kəriv!  Adyawma  hawxa  dəšxu  Karǧos)  Umarno: “Ḥaǧǧi riǧamə Əta haya, pirakama l ba  taya.  Haka  ḥaqiqatan,  pirakama  bu məṣəlman, wi bina maḥkame. Bəla l maḥkame beži. W hazar piroz d be štarra  w b xatəreta. 
1072. W haka pirakama wa b zore bər, d zani am fəllah, l sar  namus  w dine xwe am qalliyan. B dənyaye da... am tarke dine xwe nadən,  le  bale  am tarke namuse xwa ži nakən. Haka wa b zore bər bədnama w haka wən  nadən  ma, b Inǧil, ya tu, ya brayeta, wən harro ten Mədyade. Žə  dora  pirake  ame  wa graw bəgrən.“ (Ḥaǧǧi gəd mətraǧeno mede menox, i aṯtayḏan gabox yo.  Haka  du šrolo, i aṯtayḏan hawyo ṭayayto, tayya li maḥkame. Ṭər  bi  maḥkame  əmmo  w ṭr əwyo alfo brixe w b xaṭər diḏox! W haka i  aṯtayḏan  bi  zoriye  məbləlxu, kubaʕ d əḏʕət, aḥna aṣ ṣəroye lašan u namus w u dinayḏan qšəʕina.  Bə  briṯo kula lə kəmbadlina w lə  kṭurena  u  dinayḏan.  Bale  u  namusayḏan  ste  lə kṭurenale. Haka bi zoriye mədəlxu hawullanyo w d l ubetulla, bu  mgalyun,  ya hat, ya aḥunox, kul yawmo kuṯetu l Məḏyaḏ. B dukṯe di aṯto gəd məskina  hatu graw.) 
1073. Omər: “Waaaaaaaḥ! Waḥ! Fəllahki, wəlo mə  tahdit  dəke!“  (Waaaaaaayy!  Way! ḥa mšiḥoyo hawxa kəmhadadli!) Umarno: “Az ačəq d bežəmata. W pirakema  b zore ravand, am qabul nakən. D zane am fəllah l ber dine xwa w  namuse  xwa, am mərina. Ya pirakema bina maḥkame w  bu  musulman,  aze  be  hazar  piroz!  Štarra w go fəllah be am qabul nakən, wəne dəna ma!“ (Əno ftiḥo  kumarnolox.  I aṯtayḏan bi zoriye mahzəməlxu. Lə kmaqbəlina! Kəḏʕət aḥna  aṣ  ṣəroye  qəm du dinayḏan w du namusayḏan miṯe na.  I  aṯtyaḏan  tayya  li  maḥkame,  hawyo ṭayayto, gəd umarnolox alfo brixe!  W  ṭrəwyo  lašanox.  Iḏa  ṣərayto yo,  lə kmaqbəlina, gəd ubetullanyo!) 
1074. Omər: “B talaq, ṣəba aze wi pirake  binəm.  Aze binəm  qaraqole...“  Hala  “binəm  maḥkame...“  (Bu  namusayḏi,  ramḥəl  gəd amṭenola lu qaraqol... li maḥkame) Umarno: “Malata hazar  ǧari  ava!“  (ʕOmər baytox alfo kore!)
1075. Nafəqno  umarno:  “Ya  ḥawrone!  Gəd  mbašarnolxu!  Ramḥəl   gəd   manṭən   i žənnəke...“ Əmmi: “Alo uʕdo lu ṣawǧi  ste  mərlelan,  ramḥəl  i  žənnəke  gəd manṭalla. De mhalexu əzzano l Məḏyaḏ, ramḥəl gəd uṯena“
1076. Naysa rawəxina azzano l Məḏyaḏ. Deri yawmo m ṣafro qayəmina  šeṯ-šwaʕ  (6- 7) makkinat, kətwoban 20 zlamat w aṯina l Karǧos. ʕAbərina  li  maḥkame  gəd manṭena i žənnəke. Aḥna meqəm d muṭena i  žənnəke  manṭiyulle.  Maḥtulle,  u ḥakəm (i ḥakəme) b Karǧos aṯto yo w u ṣawǧi gawro yo. Maḥtulle  bu  ṣalon  lak karǧosiye məranne əmmi: “Lə ṭuretu d ḥəzyo aṣ ṣəroye lašan d lə šəqlo  ǧaṣara.  Mḥawtekunne!“ 
1077. Aṯi ḥa omər: “Arkaya,  arkaya.  Haydi!  haydi!“  (Laxalf,  laxalf. Yalla! Yalla!) L ḥa manək mərlele omər: “Mḥay lawo! Mḥay  lawo!“  Aʕli.  L ḥa manək, maṭ ṭayanək mərle lu ǧandərmano: “Hawo mḥayle!“ Aṯi  ḥa  ǧandərma mqadamle omər: “Haydi!  Haydi!  Haydi!“  (Yalla!  Yalla!  Yala!)  Omər:  “Raq.“ Mḥəleli dibčək harke b katfi. Manqarle lebi. 
1078. “Ulan eṣṣek  oġlu  eṣṣek,  niye beni dövüyorsun?... Amaaaaaaan! Mahkeme kapısında....“ (Warox ḥmoro abre  du ḥmoro qay kmuḥatli?.... Amaaaaaan! Bu tarʕo di maḥkame...)   Naysa  u  ṣawǧi aṯi: “Nedir?“ (Mən yo?) Umarno: “Savʕı bey, mahkeme kapısında bizi  dövüyorlar“ (Ṣawǧi be, bu tarʕo di maḥkame kəmḥallan) Omər: “Olur mu böyle bir ṣey!  Olur mu yahu! Nasıl olur?“ (Kowe hawxa mede! Ma kowe  hawxa  yaho!  Aydarbo  kowe hawxa?)  flan.  Naysa,  aṯi  u  baščawiš  omər:  “Kardeṣim  riʕa   ediyorum, yanlıṣlık oldu. Bir ṣey olmaz!“ (Šəbqono  aḥuno,  ġalṭo  hawi.  Lawi  mede!)
1079. Naysa aḥna hawxa ḥzelan  mafətte  abre  d  Aḥmade  Darwešo  w  manṭalle  tre ǧandərma aʕme lu ṣalon. D ḥəzyo i žənnəke u zlam, šrolo mə lebayo, latyo  mə leba. I naqqa d aṯyo i žənnəke manṭalle ḥa mak kəttab d Karǧos ste  d  soyəm tarǧumaniye li žənnəke  w  li  ḥakəme.  Li  ḥakəme  mərlala:  “Barṯi  hat  bu raḏayḏəx azzəx ʕam an nošani?“ Əmmo: “Ya ḥakəme kalbo  abre  d  kalbo yo.  Əno kətli əšto naʕime. Aydarbo gəd ṭəryanne w əzzi həwyono ṭayayto. Əno  ṣərayto abre (barṯe) d ṣərayto no. U admayḏi ṣəroyo yo,  hul  d  mayṯono  ṣərayto  gəd fayšono. Aydarbo gəd šəqlalle?“ 
1080. U Ṣawǧi  aṯi  omər:  “Makina  hazırlayın!“  U Ṣawǧi omər: “Makina hazırlayın!“ (Mḥaḏeru i makkina!) Umarno:  “Benim  makinam hazır.“ (I makkinayḏi ḥaḏərto yo)  Marwaxlan  u  ṣawǧi  w  i  žənnəke  w  tre ǧandərma bi ʕarabayḏe. W u Bərhəke amṭele ʕaraba l əno  mə  Karǧos.  W  aḥna ḥamməš-šeṯ (5-6) ʕarabat rawəxina w aṯi aʕmayna u ṣawǧi hol d  manṭelan i žənnəke, hul lə ḥḏor d Ḥabsəs, lu ḥədud d Ḥabsəs, u ṣawǧi omər: “Artık  bir ṣey kalmadı! Alın kadınınızı götürün.“ (Han naqqa  lə  fayəš  mede!  Mudu  w mawbelu i žənnəkaṯxu)
1081. Mədlan i žənnəke məblolan l Məḏyaḏ. Hawi fəṣḥo rabo  w  fṣəḥina  w  flan  w bəhvan. Ḥad rišox hawi falge d lalyo,  ʕaṣriye,  hala  lə  ḥḏor  dəb  lalyo, aṯili mə Karǧos talafon əmmi: “Abe, i žənnəke lazəm ramḥəl d əṯyo,  i  ḥakəme gəd šəqlo i ifadayḏa l man mahzəmole. L man w l man mahzəmole.  Gəd  saymina b ḥaq dəṯṯe məʕamale qanuniye.“
1082. Azzino i žənnəke maḥtolan gab u Brahim dəb Bərhəke.  Su  ʕAdo  dəb  Bərhəke.  Kətle uʕdo aḥuno harke, Maqsi Ḥanna. Kəlle harke yo (bu Swed).  Azzino  mərli umarno: “Brahim?“ Omər: “Mune?“ Umarno: “Babi,  i  maḥkame  kṭəlbo  i  žənnəke, ramḥəl gəd šəqlo i ifadayḏa“ Omər: “Abe, yalla b yalla  d  maxləṣolan!  
1083. Naqla ḥreto d maḥtatlan b femayye!“ Umarno: “Aḥuno layban nəfqina qəm i maḥkame.  I maḥkame hulalanyo w tahlika layto!“ Omər: “Ḥur i žənnəkaṯe d ǧurela mede  hat mə darba hat!“ Umarno: “Yabo ema i žənnəkaṯe d ǧarila  mede,  əno  m darbe  di žənnəkaṯe.“
1084. Qayəm m ṣafro azzano tarte-tloṯ ʕarabat, mawbelan i  žənnəke  li  maḥkame.  Li ḥakəme šqila i ifadayḏa, “...lə flan w lə flan w lə flan mahzəmalli  w bi zoriye w bi quwwe di tfənge...“ Flan. Darḥal  manṭanne,  səmme  məʕamala qanuniye b ḥaq dəṯṯe w aḥna manṭelan i žənnəke w aṯina l Məḏyaḏ. W  manfaqli u pasaport di žənnəke w dan naʕimayḏa w du gawro, mšayʕili aṯən l  Hollanda.  Kəllən b Hollanda.
1085. Ǧan: Əšmayye mən we?
1086. ʕAmmo Išoʕ: Kəllən b Hollanda.
1087. Ǧan: Əšme di žənnəke mən we?
1088. ʕAmmo Išoʕ: Əšma... Lə kuḏaʕno. Maqsi Ḥanna ṭaw meni koḏəʕ, ṭaʕino.
1089. Aṯi zabno w azze zabno bi ḥolo. Hawi u qədošo di ʕito d Hollanda.  Əno  w  u mḥasyo d ḥasyo Alyas, miḥasena baṣ ṣlawoṯayḏe, mə Məḏyaḏ  aṯina  lu  qədošo di ʕito. At tretayna. Huwwe  həwalle  wiza  mə  Ṣṭanbul  l  Hollanda  w  əno ləwalli wiza l Hollanda. Aṯino l Almanya, “...yabo man gəd šuqeli wiza,  man gəd šuqeli wiza?“ Əmmi: “Afandəm u hno koṯe mene šoqəl wiza...“ Lə kuḏaʕno  ḥa b Almanya, hawo kibe šoqəl wiza. Ḥa qašo... hno, bə Šuše...
1090. Ǧan: Qašo Bedros.
1091. ʕAmmo Išoʕ: Qašo Bedros  dəb  Šuše...  Kibe  šuqelox  wiza.  Hulile  talafon umarno: “Alo abuna, aṯina mə Tərkiya gəd əzzan... l Almanya šqilan i wiza,  d Almanya, bale i wiza d Hollanda ləwallanyo, kəmmi,  kibox  šəqlatlan  wiza.“ Omər: “Ramḥəl, ayko kəbʕetu d ḥuzenolxu?“ Umarno: “Ašər  ayko  d  əbʕət.“  Omər: “Ramḥəl toxu lə Franqfurt...“ lə flan dukṯo  “...lu  qonsolos  d  Hollanda, gəd šuqalnolxu wiza.“
1092. Qayəm rawəxina, əno w ḥa əšme Ḥanna Kfarzoyo w i aṯto, hanək ste, af  faqire aṯənwo lašan d šəqlənne wiza. Hanək ste əmmi: “Gəd uṯena  aʕmox...“  Lu  abro dano kətwole ṭaqsi, marwəxlelan w mawbəlelan lə  Franqfurt.  Aḥna  maṭina  l qum u tarʕo du qonṣoloṣ d Hollanda, ḥzeli kaṯi Qašo Bedros  stene,  ḥakəmina omər: “Ahla w sahla, inšalla lebayna  ṣafyo yo  gəd  šəqlinalxu  wiza.“  
1093. Qayəm mədle ap pasaportatayḏan  w  azze  lu  qonṣoloṣ.  ʕAbər  lu  qonṣoloṣyo,  su məstašaryo, su katəbayḏeyo, lə kuḏaʕno,  əmmi:  “Afandəm  lə  kowe,  yasaq yo.  Hani mə Tərkiya ne, lazəm məṣ Ṣṭanbul šəqliwo. Harke lə kowe. Lazəm d  əzzən lə Ṣṭanbul šəqli wiza. W d lo lə kowe.“ 
1094. Səmle lə səmle, qayəm omər: “Aḥuno  lə kowe!“ Huwwe šqile i wizayḏe, huwwe w hanək d kətwayye aʕme.  Aḥna  səmallan rad. Ləwallan wiza. Qayəm aṯina... Warox mane!? Mane!? Əmmi: “Aḥuno  kətle...  Xori Brahim...“ Hano dəb Haǧǧo. Kətle abro b Hollanda, əšme  Eliyo yo.  “...  ġalabe qawyo yo. Ftaḥulle talafon, huwwe  gəd  šuqalxu  darḥal  wiza.“  
1095. Qayəm ftəḥalle talafon əmmina: “Eli yo, Alo aṯina babi, kəbʕena d uṯena  ḥəḏrina  bu qədošo  di  ʕito  w  azzano  li  qonṣoloṣiye  d   Hollanda   lulalan   wiza.  Kəbʕena...“ Omər:  “Ayko  kəbʕetu  wiza?“  Umarno:  “Hama  hat  kəḏʕət.“  Omər: “Ramḥəl zoxu lə  Franqfurt,  lə  flan  dayre  du  qonṣoloṣ,  gəd  šəqlitu  i wizaṯxu.“
1096. Qayəm m ṣafro azzan naqla ḥreto, mawbelan ap pasaportat  mḥəlallan  darḥal wiza. Fəšwole Qašo Laḥdo, u nəḥloyo d kətwe b Adiyaman,  hawo  ste  əbʕewole wiza. I naqqa d daʕərina ḥzelan omər: “Šqəlxu  wiza?“  Umarno:  “E.“  Omər:  “B baxte d Aloho! Əno ste  šqalulli wiza. Əno ste gəd uṯeno  ḥuḏarno  aʕmayxu.“
1097. Qayəm hawo ste, naqla ḥreto kṯəwle lu  Eliyo  w  hawo  ste  həwalle  wiza  w rawəxina aṯina l Hollanda. Aṯina l Hollanda, bayn l Hollanda w l Almanya  bu ḥədud kətwo hawxa qaraqol naʕimo, fṣiḥi b aḥna ġalabe. W azzano  li  ʕito  w aṯi u Faṭəryarxo w səmme marasəm ġalabe rabo. Mqadašše i  ʕito,  əno  hawxa, bu aṯna du qədošo di ʕito, aṯi l gabi u abro du Nəʕo dəb Safarko  w  u  abro du ʕAbe dəb Kənne, əmmi: “Abe ema gəd əzzox?“ Umarno: “Alo adyawma, lo  ramḥəl gəd əzzino l Almanya, bəṯər b Almanya gəd fašno əšto-šawʕo (6-7)  yawme  gəd əzzino l Məḏyaḏ."
1098. Omər: “Abe b baxte d Aloho w b baxtox d  mawfəqət  l  emi  w babi  pasaport“  Umarno:  “Aḥuno  babox  kəlle  gabi,  hani  šato  kʕowəd  bi dərtayḏi, kəmnaḏafla, kʕowəd gabi. W ksamno  w  lə  ksamno  lə  kroməš.  Han naqqa d ubatli ak kallat stene w d l oṯe...“ Omər: “Aḥuno əno  gəd  ubenox  ak kallat, məqqa gəd šəqlət  meni?“  
1099. Umarno:  “Gəd  šuqalno  menox  alfo  (1000) marqat. Ḥaq du pasaport.“ Omər: “Aḥuno maqbele u pasaport  maqbele,  manfaqle w lə maqbele, ak kallat howən ḥalal aʕlox.“ Huleli tmonaḥṣaralfo  (18.000) noṭat d Hollanda (franqat d Balčiqa). Qayəm azzano sə  ḥasyo  čičak,  umarno: “Sayyədna, an alfo marqat məqqa  ksaymi?  Hani  məqqa  ksaymi?“  Omər:  “Hani ksaymi, alfo nəquṣ ḥamšo marqat...“ mərle  lu  katəb  “Hawle  alfo  marqat!“ Qayəm huleli alfo marqat m darbe dak kallatanək, hulile ak kallatanək.
1100. Aṯina Aloho mḥasele w miḥasena baṣ ṣlawoṯayḏe, ḥasyo  Alyas,  kəlle  yatiwo ʕal u kursi bi baxča, umarno: “Sayyədna?“ Omər: “Mune?“ Umarno:  “Alo  əno  gəd əzzino adyawma. Hat ema gəd oṯət?“ Omər:  “Əno  ste  bəṯər  tloṯo  yawme  gəd uṯeno.“ Umarno: “Kəmmi ḥasyo Išoʕ d Amarika gəd əzze l Məḏyaḏ. Ksamno  raǧa  m Aloho w menox d ubatle an alfo marqatani d ubelən l aḥuni u Farid  d  mawfəq pasaport lu ʕAbe dəb Kənne. Əno ste gəd əzzino,  mə  Almanya  gəd  futaḥnole talafon. Bas əno lə ḥzeli u ḥasyo  d  ubatle  an  alfo  noṭatani  d  əzze  l Məḏyaḏ. Aḥuni gəd madde mene.  Gəd  mawfəq  pasaport  lu  ʕAbe.“  
1101. I  naqqayo yatiwo, kətwo gabe u xwarzayḏe aṣəl diḏe mə  Yardo.  Huwewo  b  Hollanda,  b Balčiqa b Hollanda, lə kuḏaʕno. Hawo yatiwo gabe w hano  Qašo  Yusəf,  harke hano də mšane u ḥabsoyo stene, u xwarzayḏe,  hawo  stene  qimo we.  Hawo  ste qimowe. Hulile an alfo marqat, bəṯər əno hawxa ṭləbli xaṭər, ḥzeli  kaṯi  ḥa bətoyo omər: “ʕAmmo Išoʕ! ʕAmmo Išoʕ!“ Umarno: “Mune?“ Omər: “B baxte  d  Aloho i aṯtayḏi tamo kafənto yo w latla kallat w kətli  tloṯmo  marqat  kəbʕeno  də mšayaʕnən li aṯtayḏi“ Umarno: “De tay yabo diḏox  ste  hawən  lu  ḥasyo,  gəd howən 1300 marqat. I aṯtayḏox kul naqqa kəṯyo l gabayna w  kəḏʕinala.  Aḥuni ṭr ubela at tloṯmo marqat w an alfo marqat ste lu pasaport.“ 
1102. W  ṭləbli  xaṭər w nšəqli iḏe du ḥasyo w frəqno w aṯino. Əno w u Adward abre d ʕammi w i  emo rawəxina aṯina l Almanya. Aṯina l Almanya deri yawmo  azzino  ləb  ʕAbdo.  U ʕAbdo abre d ʕammi tamo b Almanya huwewo. Kəlle falge d yawmo kəxlina ʕaǧin-kətal, aṯi talafon. Zər, zər du talafon, qayəm u ʕAbdo lu talafon,  u  Dawud u ḥaṯnayḏi abre d Qašo Šamʕun, harke d kowe  b  Rinkebi  (bu  Swed),  ftəḥle talafon omər: “ʕAmmi Išoʕ tamo yo?“ Omər: “E“ Omər: “Hali yo.“  Mədli  u  talafon omər: “ʕAmmo šamiʕət?“ Umarno: “Lo.“ Omər: “Qṭəlle ḥasyo Alyas  lan  asuroye...“ Umarno: “Warox aydarbo qṭəlle ḥasyo Alyas?“ Omər:  “Ašər  qṭəlle  ḥasyo  Alyas lan asuroye.“ Umarno: “Yaho aṯməl ṭləbli xaṭər  mə  ḥasyo  Alyas  w  aṯino...“ Umarno: “Ṣxar u talafon gəd məžġalno ʕam Hollanda.“ 
1103. Qayəm huwwe ṣxərle u talafon ftəḥli l ḥa kəmmile,  kəḏʕinale,  ḥa  sərino yo, kuwewo b Hollanda uṯewo l Məḏyaḏ šuqalwo dahwo. Ḥzewoli b Almanya,  hulewoli u adresayḏe. Qayəm ftəḥli talafon, umarno: “Šrolo ḥasyo Alyas  qṭəlle?“  Omər: “Ašər ḥasyo Alyas azzewo šqəlewole wiza l Almanya d oṯe l Almanya w  mafətle trafiq qazasi w qṭil“ —  ”Way l əmmət lo!” Omər: “Alo!“ Omər: “Qṭil huwwe w  ḥasyo Čičak w u šəfer. U šəfer daməx bi  ʕaraba  w  i  ʕaraba  ṣṭiro  bi  dawmo  w qṭili.“
1104. Qayəm mšayaʕli xabro lu Adward  umarno:  “Abuy  mḥaḏər  ruḥox  gəd  əzzan  li ǧanaze d ḥasyo Čičak.“ Omər: “Aydarbo?“ Umarno: “Alo qṭil!“
1105. Qayəm Qašo Brahim ste, uʕdo d kətyo b Almanya,  abre  du  Bəsso  šaməʕ  omər: “Abe gəd əzzoxu mawbelu əno ste aʕmayxu.“ Qayəm rawəxina əno w i Nayla  w  u Adward w Qašo Brahim bi ʕaraba du Adward w aṯina l Hollanda.  Azzano,  kəlla i qiyəmto  qayimo,  ʕamo  kule  aṯi,  kboxe,  mwalwəl.  Huwwe  mawballe maḥətte bi qaṣṭaxana, əmmi: “U ḥa d  əbʕe  əzze...  d  əzze  d  ḥoyər  ʕal  i ǧanaze, ṭr əzze ḥoze.“ Umarno: “Alo əno gəd əzzino, bale lə kqudarno, ʕayni  lə kṭəʕno d ḥarno b ḥasyo Alyas qṭilo!“ 
1106. W qayəm səmalle ǧanaze rabṯo,  marasəm.  I naqqayo u mḥasyano d  Qašo  Yusəf  d  kətyo  harke,  u  qašo  d  Noršbori, šamošo we, mərlelox nəṭəq aʕle b,  mfašarle  i  kefo.  Ḥatta  mi  ṣərto  du nəṭəqawo kəlle gabi ḥa mənayye. W han naqqe, qayəm maxlaṣlan  u  marasəm  di ʕito gəd əzzano əmmi: “Alo kito ʕito  b  Anšte yo  (Ensʕhede),  Anšxede yo  b Hollanda gəd mqadšila hayo stene. Fušu adyawma ste harke. Hayo  ste  adlalyo gəd mqadšila w zoxu.“ Umarno: “Adward?“ Omər: “Mune?“ Umarno:  “Alo  kəmmi  kito ʕito harke b Anšte, gəd əzzano gəd əzzan ḥəḏrina bi ʕitayo stene  w  əzzano.  
1107. Qayəm azzan li ʕitayo aṯi u Faṭəryarxo w aṯi u wali di walaye d  Hollanda  w aṯi u baladiya rayyəsi d tamo, ḥasye-masye w  kulle  saliqi,  krəzze.  Bəṯər məd krəzze kulle w səmme waʕḏa, qayəm ḥa  zʕuro  bətoyo  əšme  Danḥo,  qayəm hawo ste  žġil  b  Hollandi  ġalabe  šafiro.  Aʕʕaw!  Məqqa  grəšwole  i dəqqayḏi! Yaʕni hawino hawxa ġalabe mamnun,  umarno:  “Man yano?“  Əmmi:  “Hano aṣəl diḏe bətoyo yo. U rišo di ʕitaṯe yo.“  Naysa  naḥət  bu  tarʕo  ḥreno  du maḏbəḥo, aṯi umarno: “Ya rišo! Gəd mbaraknolox...“ Omər: “Ooooooooo hat  ʕammo Išoʕ hat! Way! Way! Way! Adlalyo gabi ḏayfo hat! Hat ṭrəloxli bu  baytayḏox, manfaqloxli  u  pasaport,  luxat,  mšayəʕloxli  l  harke.“  Umarno:   “Alo   i ʕarabayḏan ḥaḏərto yo gəd əzzano.“ Omər: “Lo! Bu ṣlibo lo! Yabo  toxu  adlalyo, toxu.  Kətlan  hno,  loqal.  Səmlan  bu  ṣalon  ziyafe  (ʕazime)  rabṯo.   U Faṭəryarxo w aḥ ḥasye kulle gəd ḥəḏri.  Ḥḏaru,  bəṯər  məd  hawi  bərbozo  i zoxu.“ Qayəm umarno:  “Adward?“  Omər:  “Mune?“  Umarno:  “Aḥuno,  Alo  u  rišo kəmraǧe ġalabe w kəbʕena d fayšina harke, hul d kito marasəm...  Gəd  əzzano lu marasəm. Səmme bu loqal marasəm rabo w gəd ḥəḏrina bu  marasəm.  W  bəṯər məd xaləṣ gəd rəwxina  w  əzzan  l  Almanya,  qarəwto yo?“  Omər:  “ʕAmmo  hat kəḏʕət.“
1108. Qayəm azzano əno w huwwe w i emo. Azzano lu loqal.  Qayəm  lu  rišo  hulelan masa tamo, l  aḥna  xəṣuṣi,  omər: “Haṯe  dukṯayxu yo.“  Aḥna  hawxa,  aṯi  u Faṭəryarxo w aṯən aḥ ḥasye kulle yatiwi. W aṯi arbaʕ-ḥamməš kačkat,  kulle ǧule ḥəwore aʕlayye. Yatiwi mqabəl diḏi.  W  kəmmi  qole  ġalabe  basime.  B ġalabe qole basime kəmmi. 
1109. Əno, bəṯər məd maxlaṣṣe  aq  qole,  umarno:  “Barṯi man hatu?“ Əmmi: “Qay ʕammo lə kəḏʕatlan?“ Əmmi: “Aḥna an naʕime di  žənnəkayo də šqəlolox maṭ ṭaye yo!“ E bu ṣlibo! “Əno  w  haṯe  w  haṯe  at  tloṯ kačkat dayo na w hani ste ġer ne. W kḥozət aq qolyatani də qḏolayna?  Aḥunox bə Ṣṭanbul ksamlanne w kəmšayaʕlanne. Fayəšlan ḥḏo gabe“ —  ”Way Aloho  ṭuralxu babi...” Əmmo: “Emi latyo harke, b Balčiqa yo. Alo kəbʕo d  ḥəzyolox  ġalabe, bale b Balčiqa yo w aḥna harke na...“  Qayəm  fayišina  tamo.  Qayəm  ṭləblan xaṭər mu Faṭəryarxo w azzano l Almanya. U  mawḏuʕ  di  kačke  di  Bənkelbe haṯe yo. W duwatli saġ.
1110. Ǧan: I ḥadisa di kačke mədhayto mən wa?
1111. ʕAmmo Išoʕ: Midən... Naqqa, afandəm, aḥna  kəllan  bu  bayto,  ḥḏo  kačke, hawxa ʕlaymṯo, əšma Naʕima, ḥərlan kaṯyo l gabayna.
1112. Ǧan: B ayna šato wa haṯe?
1113. ʕAmmo Išoʕ: Hawila kibe 15-16, balki 20 əšne.
1114. I aṯto (Farida): Aydarbo!?
1115. ʕAmmo Išoʕ: Kiba ʕəsri (20) šne. Aṯyo l gabayna, əno latno bu bayto. Aṯyo  l gabayna. Manṭalle i kačke maḥtulle  gabayna.  Maḥtulle  gabayna,  əno  ste aṯino mə Astəl, kətwoli maktab (yazixana) b Astəl ʕuwadnowo. Manṭeli ḥa  man ampulat diḏan yaqəḏwo, šqiwoli ampulat də mbadalno u ampul du madbax.  
1116. Qayəm manṭeli də mbadalnole, lə maṭino, umarno: “Fərdo hali kursi mede d sulaqno  w mbadalno u ampulano  yaqəḏ...“  I  kačke  gabayna yo,  əno  meqəm  d  uṯeno manṭulle mərlala: “Naʕima, amṭay kursi.“ Ḥzeli amṭəlali kursi w  maḥətlaliyo, saləqno  mbadeli  u  ampul.  “Fərdo  haṯe  man yaṯe?“  Əmmo:  “Alo   manṭulle, gabayna yo. Aṯi bala b qarʕa,  mḥalqulle  gabayna“ —  ”Warəx  ləmmət!”  Qrəlila umarno: “Barṯi təx ḥuzena mən masale yo? Qay manṭəlalləx  l  harke?“  
1117. Hiyya  b Midən gəd qəṭliwola, məralla əmmi “... d l əzzəx gab u Išoʕ, bə  briṯo  xalaṣ latləx! Zəx gab u Išoʕ gəd maxlaṣləx w d l əzzəx gab u  Išoʕ  gəd  qəṭliləx!“ Čənki hawi aʕma ḥadisa rabṯo. “Mən yo?“ Əmmo “Ašər əno əzzinowo lu gelo w  ḥa ṭayo aṯi səmle zoriye  aʕli...“  I  žġaliye  adab yo  “...  w  maḥrawleli.  W ṭʕənto no mene w kəlli ṭʕənto...“ —  ”Waḥ! Waḥ!  Waḥ!  Waḥ!  Ytaw  babi!  Ytaw!” Umarno: “Layt mede, lə kǧureləx fayəš mede. Bas d ḥuzena  Aloho  aydarbo  gəd samla ytaw!“
1118. Yatiwo, aḥna hawxa, deri yawmo kaṯi u babo w u ʕammo. “Ko yo i kačke?  Ko yo i  kačke?“  Umarno:  “Knəfqət  knəfqət!  W  d lo  ag  garme  d   babox   gəd mqamarnolle! Kalbo abre d mo w  ḥamši  kalbe!  I  kaččəkayḏox  tamo  lawətla moro, han naqqa gəd oṯət harke bu baytayḏi gəd qəṭlatla, nfaq! Gəd  mqamarno babox! Uʕdo gəd ubeno xabro lap puweləs gəd ṭureno d  oṯən  šəmṭi  ṭarfonox, nfaq!“
1119. I kačke fayišo amane d Aloho w diḏi. D ḥuzena  Aloho  aydarbo  gəd  samla?  Msaktarli u ʕammo w u  babo,  azzən.  Qayəm  umarno:  “Fərdo?“  Əmmo:  “Mune?“ Umarno: “Alo gəd məblinala  lə  Diyarbakər...“  I  žġaliye  adab yo  “...  gəd maṭrəḥinala, maxləṣinala!“
1120. Qayəm azzano əno w i Fərdo, mawbəlolan lə Diyarbakər sə ‘Qadən  mutaxassəsi‘ (Kadın Mutahassısı). Qadən mutaxassəsi aṯto wa. Azzano  məblolan,  maʕbərolan bu dawro di məʕayana, əmmina: “Afandəm, kəbʕina də mḥalqo u farxano...“  Əmmo: “U zʕuro maṭi lə žġaliye d məžġəl. Əno lə kmaḥtono ḥṭiṯo də zʕuro bə  qḏoli.  Bi arʕo w bi šmayo d saymono hawxa mede, lə kowe! Duwewo naʕimo  tre  yarḥe-tloṯo yarḥe... amma u zʕuro maṭi li žġaliye, lə kowe! Lə kowe!“ 
1121. Bdeli məftakarno, mən samno? Mən samno? D mawbalno i kačkaṯe  l  Məḏyaḏ  d həwela.... čike ʕariye yo. Qayəm  məbloli  l  Ḥəlwan.  Kətwo  bə  Garno  Aġa, səryoye wayye. Huwanwo b Ḥəlwan. Azzino maḥtoli gabayye w haṯe kətwo  Fahima stene, i emo du Murad, hano u ḥaṯno du Saʕdəko dəb Kurke, u  baytaṯṯe  hanək ste b Ḥəlwan.... Kətwo tre bote səryoye  tamo.  ʕAyəd  diḏan  wayye.  Umarno: “Kəḏʕitu mən yo?“ əmmi “Mən yo?“ Umarno: “Amṭeli  i  kaččəkaṯe  amane  d  Aloho gabayxu. W i kaččəkaṯe...“
1122. I aṯto (Fərdo): Ayko u Saʕdəko dəb Kurke?
1123. ʕAmmo Išoʕ: U Murad latyo u ḥaṯno du Saʕdəko dəb Kurke? Xanči.
1124. I aṯto (Fərdo): Du Xanči.
1125. ʕAmmo Išoʕ: E du Saʕdəko Xanči, tamam. “Aḥuno ṭər fayšo harke hul duwela.  U məd hawila gəd uṯeno mawbalnola.“
1126. Azzino lu bayto. Maḥtoli amane w maḥətlila  u  maṣrafayḏa  kallat  w  mallat tamo w rawəxno aṯino lə Diyarbakər. U  Farid  i  naqqayo  naʕimowe.  Aʕmayna hənne bu utel wayye. Aṯino mədili mu utel w azzano l Məḏyaḏ. Azzano yawme  d ʕEḏo Zʕuro, deri yawmo aṯili telġəraf, əmmi: “ʕAǧala d oṯət l Ḥəlwan.  Ġalabe ʕaǧala!“ — ”Mən yo?” Əmmi:  “I  žənnəke  kəmmo:  "Əlla  gəd  qəṭlono  u  naʕimo!“ ”Waʕ! Aydarbo gəd qəṭlo u naʕimo...”  Kəmmi:  “Hawila  kurrəko  w  Alo  d l oṯət gəd qəṭlole!” Qayəm rawəxno,  ṭreli  u  ʕeḏayḏi  w  rawəxno  azzino  l Ḥəlwan. “Mən yo  yabo?  Mən yo  yabo?“  Əmmi:  “Afandəm  i  žənnəke  kəmmo:  "Gəd qəṭlono." W Fahima lə kmaqbəlo.“ Əmmo:  “Əno  aydarbo  gəd  maqbəlono!  D lo  mu ʕAmmo Išoʕ! Bəṯər gəd mbahdelan!“  Qayəm  umarno:  “Yabo  maltəm  ruḥəx,  gəd mawbalnoləx, hat w u kərrəkayḏəx lə Ṣṭanbul.“
1127. Qayəm manḥətoli l Urfa. W  mə  Urfa  msəkli  otobos  w  rawəxno  məbloli  lə Ṣṭanbul. Məbloli lə Ṣṭanbul, i naqqayo Saʕid Saxle bə Ṣṭanbul we, huwwe w  i aṯto. Huwanwo b Qumqapi (Kumkapı). Azzino  mərli  l  Saʕid  umarno:  “Saʕid?“ Omər: “Mən yo?“ —  ”Aḥuno kito, i žənnəke, hawila kərrəko. U kərrəko lə  kəbʕole.  W hat latlox naʕime w i aṯtayḏox ʕašəq  dan  naʕime yo...  Gəd  əmminalxu:  "U kərrəkano mrabawunxunyo, aḏiʕət yabo! W ṭrowe luxatu!"“ Omər:  “D  l əmmatli  u babo man yo lə kmadnole!“ Umarno: “Alo u babo lə kuḏaʕno man yo, d umarnolox  i emo kəmmo ‘ṭayo yo‘„ Omər: “Alo dowe ṭayo lə kmaǧrena! Lə kmaǧrena!“
1128. I aṯto (Fərdo): M ayko koḏəʕ w bə Ṣṭanbul...
1129. ʕAmmo Išoʕ: E hawxa mərle omər: “Kzaʕno!“ Mərlan:  "Zayəʕ".  Qayəm  i  žənnəke mawbela mḥalaqla u kərrəko su badan du diyar də  Ṣṭanbul  w  aṯyo.  B  lalyo kəzzən ab bakčiye,  ksaymi  dawriye,  ḥzalle  u  zʕuro  ksoyəm:  “Waq!  Waq!“ Kmawbəlile w kmaḥtile bu  Yurt  (Yatmo,  lan  naʕime  d  latte  more).  W  u zʕurawo, hul l uʕdo kəlle bu Yurt w yarəw, balki  uʕdo  mkamele  20-22  əšne.
1130. Amma lə kəḏʕina əšme mən yo w ayko yo. W qayəm i žənnəke  fayišo  tamo.  Qayəm azzino maḥtoli,  mərli  l  ṭaxtor  Mərad,  umarno:  “Kəbʕeno  i  žənnəkaṯe  d šəqlatla li qaṣṭaxana d saymatla ʕawədto...“  Omər:  “ʕAl  aʕ  ʕayne!“  Qayəm mawbəloli i žənnəke maḥtoli bi qaṣṭaxana w hawyo ʕawədto  bi  qaṣṭaxana  dar Rum w aṯino. Fayišo tamo, bəṯər aṯi ḥa mə Midən  šqəlole.  W  uʕdo  kəlla  b Almanya b Barlin. I kačke w u kərrəko stene uʕdo lə  kəḏʕina...  uʕdo  mən hawi mene. W ayko yo? W duwatli saġ.
1131. Ǧan: Man manṭowale mə Midən l Məḏyaḏ?
1132. ʕAmmo Išoʕ: E lə kuḏaʕno l man manṭole, kumarno li aṯto d Yusəfko manṭola.
1133. I aṯto (Farida): Lo ayna Yusəfko!?
1134. ʕAmmo Išoʕ: Baʕ l man manṭowale?
1135. I aṯto (Farida): Manṭowale lu abro d ḥəlti.
1136. ʕAmmo Išoʕ: Huwwe afandəm, lu abro di ḥəlto, hiyya i žənnəke  bəṯər,  əno  u mede d fahəmno, u kərrəko mu zʕurawo d manṭoleyo. Lawo maḥrəwole.
1137. I aṯto (Farida): Lo, lo...
1138. ʕAmmo Išoʕ: Bele, bele. Hiyya lawo mərlele, lano maḥrəwole w  manṭole  w  an naqqa mərle: “Mar mə ḥa ṭayo yo!“  Lašan  bi  qriṯo  d  luwele  kewo  d  rišo.  Manṭole maḥtole gabi. Lawo  w  lu  abro  di  ḥəlto  di  Fərdo...  maḥtole...  maḥtole gabayna.
1139. I aṯto (Farida): Kəḏʕət manṭulle l gabayna,  hat  ste  xəd  aḥuni,  məḥyanwo mḥaṭe. Əno, yaʕni məḥyanwo mḥaṭe.  Qayəm  annaqqa  omər:  “Šlomo  aʕlayxu!“ — ”Ahla w sahla! O abre d ḥəlto xer yo?”  Omər:  “Alo  xer yo,  manṭoli  i kačkaṯe, aṯi bala aʕla, kəmmi: "Kmoḥət mḥaṭe... yaʕni  u  naʕimo  kəzze...“ Əmmono: “Tloṯo-arbʕo yarḥe, aydarbo gəd məḥyono mḥaṭo?“
1140. ʕAmmo Išoʕ: Šawʕo yarḥe!
1141. I aṯto (Farida): E lo i naqqayo, d awwəl d manṭowalle...
1142. ʕAmmo Išoʕ: Eeeee.
1143. I aṯto (Fərdo): Əmmono: Aydarbo gəd məḥyono mḥaṭe,  əno...  hawxa  mede  lə kowe! Qayəm annaqqa u yawmawo fayišo gabayna, hul qum ʕaṣriye.  Hedi  daʕər l Midən məblole naqla ḥreto l Midən.
1144. ʕAmmo Išoʕ: Lo, lə məblole!
1145. I atto (Farida): Bele! Daʕərowa!
1146. ʕAmmo Išoʕ: Lo lə daʕərowa.
1147. I aṯto (Farida): Bele daʕərowa! Daʕərowa, bəṯərke  naqla  ḥreto  aṯən.  Hedi məblolox l tamo.
1148. ʕAmmo Išoʕ: E l mən manṭulle l gabayna? L man manṭole l gabayna?
1149. I aṯto (Farida): Naqla ḥreto aṯyo, manṭolle.
1150. ʕAmmo Išoʕ: Luwwe i naqqayo manṭole lə madʕərole.
1151. I aṯto (Farida): Madʕərole!
1152. ʕAmmo Išoʕ: Looooooo.
1153. I aṯto (Farida): Bu ṣlibo madʕərole. Wi, ʕas əno lo ṭaw  menox  kəḏʕono!?  Madʕərole, naqla ḥreto manṭole. Hedi qayəm fayišo gabayna  tre  yarḥe-tloṯo.  Fayišo gabayna. Han naqqa nəfqowa w dəʕrowa ʕal u tanuro, haṯe  i  kalo  dəb Qawše i Nabo. I aṯto d Mirzəka dawəqto wa, han naqqa ləšlan, manḥatlan  layšo w flan w bevan. “Haṯe man yaṯe  gabayxu?  Haṯe  man yaṯe?“  w  flan  mede  w bəhvan mede... W ḥərre...
1154. ʕAmmo Išoʕ: W ṭʕənto yo.
1155. I aṯto (Farida): Kəlla ṭʕənto, əmmina: “Kəlle u gawro bi ʕaskariye w hiyya  w ab bəḥmoye lə koṯən lə ḥḏoḏe...“  mdabrolan.  “Lə  koṯən  lə  ḥḏoḏe,  qayəm manṭulle l gabi...“ Fayišo 2-3 yarḥe bəṯərke hedi...
1156. ʕAmmo Išoʕ: Mawbəlolan lə Diyarbakər.
1157. I atto (Farida): Omər: “D lo əzze huwela harke!“ Qayəm məblolan  əno  w  huwwe lə Diyarbakər. W hedi məblowale l Ḥəlwan  w  flan  w  behvan  w  fayišo.  W hawiwo u naʕimo.
1158. Ǧan: Azzox l Ḥəlwan, i naqqayo kmo bote səryoye kətwo tamo?
1159. ʕAmmo Išoʕ: Kətwo tloṯo bote. Kətwo u babo d  Mərad  tamo we.  Kətwo  ṣəroye.  Kətwo Garno w kətwo ḥreno əšme  Mərad.  Tloṯo  bote  kətwo  tamo  səryoye  b Ḥəlwan. Mu sabab d aḥl diḏan aḥna d qayəmina mə  Diyarbakər,  ʕayla  m diḏan fayišo b Ḥəlwan. Han naqqa mu sababano ḥəšwinawolle ahl diḏan. Mu  sababano kətwolle aʕmayna ʕalaqa. Əzzanowo w uṯenawo sə ḥḏoḏe.
1160. Lə mərlilox, mə meqəm tloṯ ʕaylat bə Diyarbakər, ḥḏo  ʕayla  azza  fayišo  b Ḥəlwan, ḥḏo ʕayla b Mərde w ḥḏo b Məḏyaḏ. Han naqqa ahl diḏanne. Mu  sababo əḏʕinawo lə ḥḏoḏe. Əzzanowo w uṯenawo l sə  ḥḏoḏe.  Mi  ʕalaqaṯe,  azzinowo, maḥtoli gabayye.
1161. Ǧan: Kətwolən ʕito b Ḥəlwan?
1162. ʕAmmo Išoʕ: ʕIto b Ḥəlwan. Kətwolan ste... balki maḥrəwowalle. Čənki  ṣəroye lə fayəšwo, nqəṣwolle,  lo  b  Waranšahir  w  lo  tamo,  aʕ  ʕitawoṯo  kulle maḥrəwiwonne... d Siwarak w d Wiranšahir lə fəšwole  ṣəroye.  Nəquṣe  wayye.  Maḥrəwənne. Bas kətwolan ʕito b Adiyaman, ʕito  ġalabe  kayəsto.  Kula  kefe nḥite, ġalabe kayəsto. E.
1163. Ǧan: Bəṯər kito i ḥadisaṯe di kačke dəb Dənye, aydarbo hawyowa?
1164. ʕAmmo Išoʕ: I kačke dəb Dənye i ḥadisayḏa,  hawyo,  bas  hawxa  kamilo  lə kuḏaʕna. Hawyowa i masale w hawiwo mə foṯa ġalabe masayəl.  Lə  kəmxaṭarnola ġalabe i masale. Mu sabab d lawili ʕalaqa  bi  masale,  lə  kəmxaṭarnola.  I masale lo ġalabe šafərto hawyowa. Bəṯər naysa l Aloho  maxlaṣle  i  masalayo stene, aʕlayna tahlika ġalabe rabṯo hawiwo, laǧan i masalayo.
Həǧra mə Ṭurʕabdin
1165. Ǧan: Hat naʕimo, ḥzelox d aṯi nošo l Məḏyaḏ mə Awruppa zayore? Qaše,  kuhne, turist...?
1166. ʕAmmo Išoʕ: E, əno mə Awruppa ḥzeli aṯi. Awwəl naʕimo wi d aṯən... Mə  Məḏyaḏ kətwobən ʕəsri-tleṯi (20-30) məḏyoye b Amarika. Məd  xaləṣ  u  Sayfo,  qayəm azzən ḥzalle ḥḏoḏe b Amarika. Mərre: “Yabo han naqqa gəd  əzzan,  bas yo.  Han naqqa li mamlakayḏan, kit  aʕmayna  kallat,  gəd  əzzano  l  Məḏyaḏ.“  Qayəm ḥzalle ḥḏoḏe maltamme ḥḏoḏe, aṯən. Bi ǧəmle Ǧərǧis Masso ḥa,  u  Sṭayfo  dəb ḥaydari tre, w u Ǧərǧo dəb əəəəə...
1167. I aṯto (Farida): Dəb Fərmano.
1168. ʕAmmo Išoʕ: He!
1169. I aṯto (Farida): U Ǧərǧo dəb Fərmano.
1170. ʕAmmo Išoʕ: Lo, lo u Ǧərǧo dəb Fərmano.  U  Ǧərǧo  də...  u  gawro  di Farḥa, u baytayḏe bəṯr Mor Barṣawmo ǧiran dəṯxu Ǧan.
1171. I aṯto (Farida): E hawo yo, u Ǧərǧo dəb Fərmano yo.
1172. ʕAmmo Išoʕ: Lo latyo u Ǧərǧo dəb  Fərmano.  Hawo  Ǧərǧo  Fərmano  l azzeyo  l Amarika. U Ǧərǧo dəb Aṣmar.
1173. I aṯto (Farida): Hə, e, u Ǧərǧo dəb Aṣmar.
1174. ʕAmmo Išoʕ: U Ǧərǧo dəb Aṣmar, u  Ḥanna  dəb  Karimo,  u  Əllo  dəb  Asso  u baytayḏe huwewo  lalʕəl  mi  rawmo.  U  Šabo  dəb  Gawwo  Quttəko.  Afandəma söyliyeyim... Kətwobən ʕaṣro-traḥṣar (10-12)  aṯən  mə  Amarika  w  manṭalle kallat w bdalle d saymi taǧara w maʕmarre Məḏyaḏ w fəlan.
1175. Ǧan: Hani meqəm mu Sayfo azzən lo?
1176. ʕAmmo Išoʕ: Meqəm mu Sayfo azzənwo l Adana w bəṯər  mə  Adana  hawiwo  zabno nqili l Amarika. Nqili l Amarika w ʕwədde baf fabarəq  d  Amarika  w  ḥzalle ḥḏoḏe w hawi aʕmayye kallat w hawi u Sayfo d Məḏyaḏ.  Məd  hawi  u  Sayfo  d Məḏyaḏ, bəṯər mu Sayfo, qayəm hawi muxabara aʕmayye. D kaʔanna aṣ  ṣəroye  d Məḏyaḏ naqla ḥreto latimi lə ḥḏoḏe, Məḏyaḏ ʕamiro. Yaʕni  azze  biyya  šwaʕ-tmone (7:8) əšne bəṯər mu Sayfo. Qayəm ḥzalle ḥḏoḏe,  mərre:  “Han  naqqa  soz aʕmox, hul d əzzan l Məḏyaḏ“. Qayəm ḥzalle ḥḏoḏe w qafle 10:15 nafšoṯo  aṯən ʕam ḥḏoḏe l Məḏyaḏ.
1177. Ǧan: Kəmmi: “Meqəm mu Sayfo ġalabe səryoye azzən l Amarika...“
1178. ʕAmmo Išoʕ: Afandəm l Amarika l əzzənwo. Əzzənwo l Adana, u ʕamo d lə  quḏewo, i naqqayo dukṯe du šuġlo, ġalabe, Adana wa. Lu ʕamo, ġalabe kətwole  əmkanat d əzze ʕowəd tamo. Kətwole šuġlone ġalabe. Ḥatta kətwo  zangin  tamo  ġalabe rabe. Bi ǧumla kətwo Garabet Aġa u ṣalḥoyo, kətwole šwaʕ (7) fabriqat  tamo.  Azzənwo b zabno, msəkwolle šuġlone w hawənwo zangin  ġalabe.  
1179. Han  naqqe  bu sababano tamo las səryoye hawiwolle, kətwolle  madarəs,  kətwolle  ʕitawoṯo, ḥasyo Ḥanna Dolabani tamo we. Əno maṭino, šaməʕno u Šlaymun dəb  Qašo  Ǧərǧo, kəlle harke kətle abro əšme Gabro. U  babo  dawo  malfono we  tamo.  Kətwolən ʕitawoṯo ġalabe, i naqqayo kətwo səryoye ġalabe b Adana. 
1180. Əzzənwo ġalabe,  bə Masso, bə Masso... u ḥa d l əḏʕewo qurewo, ġalabe əzzewo  l  tamo  huwewole əmkanat, ḥatta babi hawi ʕaskar tamo, azzewo, aḏəʕʕe, yaləfwo  aʕmayye.  Hul d aṯi, bəṯər han naqqe  i  naqqa  d  aṯiwo  u  Fransa  l  Adana,  huwanwole, zbəṭwole, aṯiwo ʕabərwo l Adana. 
1181. Qayəm fayəš šato-tarte b Adana  marfele  aṣ ṣəroye w aṭ ṭaye bə ḥḏoḏe. Qayəm i naqqa d  qayəm  mərle: “Aḥuno  əno  laybi fayəš mḥamenolxu, u ḥa d qoyəm  ṭər  qoyəm,  d lə  qoyəm  lə  ḥaruli!“  Qayəm ġalabe mas səryoye mahzamme, ṭralle u malaṯṯe, u məlkaṯṯe w af  fabarəqaṯṯe, ḥatta bi ǧumla Garabet Aġa, uʕdo hano Ṣabanǧi (Sabanʕı)  d  kətyo  zangin  b Adana d kətyo ḥa maz zangin də briṯo  w  maz  zangin  d  Tərkiya,  mi  sarwe (ṯarwe) d Garabet Aġa. 
1182. Čənki u babo dano Ṣabanǧi, u ǧəddo əšme ḥaǧǧi  ʕAmar, ḥamolo gab Garabet Aġa we. I  naqqa  d  azze,  qayəm  hulele  aq  qliḏe  daf fabarəq kulle mərle “Yabo  əno  gəd  əzzino  han  naqqa,  ha  menox,  ha  mə ruḥox...“ hulelene. Uʕdo, hawən zangin kulle mi ṣaye d  Aloho  w  d  Garabet Aġa.
1183. Ǧan: ʕAmmo Išoʕ Ṣabanǧi we əlla Qoč we?
1184. ʕAmmo Išoʕ: Ṣabanǧi Ṣabanǧi. Qoč b Adana yo, hala b  ʕAnqar yo.  Ṣabanǧi  b Adan yo. Ṣabanǧi, e.
1185. Ǧan: An nošani lə maḥkalle mən we də ṭrele d əzzən lawxa dəkṯo raḥəqto?
1186. ʕAmmo Išoʕ: Afandəm...
1187. Ǧan: L nošo məblile?
1188. ʕAmmo Išoʕ: Lo afandəm. Hani noše faqire  wayye.  Əzzənwo  b  Adana  saymiwo fuʕlayiye, ʕamaliye. Yaʕni ʕamala  wayye.  Əzzənwo  ʕəwdiwo  tamo.  Məfqiwo, manṭanwo u maṣrafaṯṯe. Bu qayṭo  ʕəwdiwo,  bu  saṯwo  ʕam  aʕ  ʕaylat  ḏəṯṯe əxliwo u maḥṣulano. Qayəm hawəlle  fərṣa,  azzən  l  Amarika.  Amma  aydarbo nqilənne mə Adana l Amarika, mə Bayrud rawixi bu wapur w azzən l  Amarika  w fayiši b Amarika. Amma u darbo du mazlo aydarbo we lə kuḏaʕno?
1189. Ǧan: Hat naʕimo noše awruppawiye l aṯi l Məḏyaḏ?
1190. ʕAmmo Išoʕ: Uṯewo l Məḏyaḏ, amma maʕlum yo, aḥna i naqqayo  naʕime  wayna  lə fəhminawo mənayye. D uṯanwo ste fayšiwo su ḥasyo. Ya fayšiwo b  dəkoṯo  rabe w flan, l əḏʕinawo. Uṯewo tak-tuk, uṯewo.... tak-tuk uṯewo.
1191. Ǧan: Kəmbaḥsi kəmmi kətwo ḥḏo Misis Franga wa, Məstər Franga...
1192. ʕAmmo Išoʕ: Məstər Franga, ḥayo b Mərde wa. Hayo  b  Mərde wa.  Hayo  Məstər Franga b Mərde wa. Hayo malfoniṯo  dam  madrašyoṯe  dan  amarikan wa.  Məstər Franga, əno ḥəzyoli, Məstər Anna ḥəzyoli. Azzino l gaba ḥəzyoli žġəlno  aʕma b Mərde wa. Mədire dam  madrašyoṯo wa.  I  naqqayo  kətwolle  madrašyoṯo  lan amarikan b Mərde, ḥḏo rabṯo. Uʕdo, bəṯər  mzabnolle  lu  abro  du  xori.  Hənne qayimi, matrakke i madrašto. Qayəm həwolle l Tuma abre d  Xori  Bəšara w Xori Bəšara mzabnile l Səlo Šəto w axile ak kallat. E u  qunaġ  dap  pəruṭ mašhur we. Hat lə šamiʕət bu qunaġ dap pəruṭ  b  Mərde?  Ġalabe  qunaġ  rabo.  Uʕdo kəlle b iḏe d Səlo Šəto. Maṭi l Səlo Šəto.
1193. Ǧan: Hani uṯanwo l Məḏyaḏ ste lo?
1194. ʕAmmo  Išoʕ:  Əṯyowa  malfoniṯo  Franga.  Əṯyowa  l  bə  əsqəf  ʕAbdəlmasiḥ.  Kərxiwo, əzzənwo l Karboran, l Midən. Əzzənwo l  Hassana,  əzzənwo.  Kərxiwo baq qəryawoṯo kulle.
1195. Ǧan: Mən saymiwo nošo lə mbaḥasle?
1196. ʕAmmo  Išoʕ:  Mbašriwo,  mʕawniwo  u  ʕamo.  Ḥuzanwo  aḥ  ḥawalat  də  briṯo aydarbo ne. Uṯanwo w ḥuzanwo. E maʕlum i naqqayo əno naʕimo wi, hawxa  masayəl l uḏaʕnowo. E.
1197. Ǧan: Hat naʕimo, ḥzelox dawi həǧra,  noše  maṭʕanne  mə  Məḏyaḏ  w  azzən  l dəkoṯe raḥuqe? L larwal d Məḏyaḏ...
1198. ʕAmmo Išoʕ: Afandəm əno maṭino  baḥ  ḥḏo..  meqəm  man  40  (1940)  aṯiwo  u Faransa, maḥətwole bi Qaməšlo w huwwole əmkanat lu ʕamo d əzze  l  tamo.  Də mqaydənne ʕaskar w ubənne... w həwanne kallat. Ġalabe mam məḏyoye  qalibi  b lalyo ḥa... b ḥa lalyo, balki 150-200 bote, b ḥa lalyo   maṭʕanne  w  azzən li Qaməšlo. E əzzənwo lad dəkoṯo... Əno lə ḥzeli  žġer...  
1199. Meqəm  ste  kətwo Mawṣal. U Ingiliz aṯiwo l Mawṣal. U ḥa d latwole šuġlo əzzewo tamo  mqayadwo ruḥe ʕaskar. Fašwo tarte əšne ʕaskar, i naqqa d uṯewo ubewole kul  ḥa  ḥamməš (5) lirat d dahwo w ḥaq  du  darbayḏe  w  kallat  d  maltamle  w  ubewole  i tfəngayḏe. U ṣəlaḥayḏe ste manṭewole aʕme.
1200. Ǧan: Kəḏʕət əšme d noše d azzən hawən ʕaskar du Ingiliz?
1201. ʕAmmo  Išoʕ:  E,  maṭinən.  Ḥatta  šniq  mənayye  šawʕo.  U  Šabo   dəb ʕIwarnayto, u Išoʕ dəb ʕAda, afandəma söyliyeyim, u ʕIsa  dəb  Zahrabaye,  u Yusəf dəb Sarko, u Ḥanna dəb Rəsqo, afandəma  söyliyeyim,  e  ġalabe.  E  mə Məḏyaḏ kətwo,  hawənwo  ʕaskar.  Huwwolle  xbariye  aʕlayye,  kit  bu  qanun Tərkiya madda, ‘i naqqa dəwyo i ḥkume bi aṯna du ḥarb, u waṭandaš diḏa  dowe b ġer dəkṯo ʕaskar, ḥaq diḏe ʕədam yo...‘  
1202. Han  naqqa  səmwolle  ʕaskariye  w aṯənwo. Kətwo ḥa əšme Hadiko, məb Šexmus Aġa, huwwe ste azzewo  l  tamo,  lə mqayadwolle ʕaskar, aṯiwo. Qayəm huwwole xbariye aʕlayye, msəkiwonne  šawʕo, šnəqənne, kəllən  b  Alʕaziz  aq  qawraṯṯe.  Šawʕo  mə  Məḏyaḏ  šnəqənne  bi masalayo dawən ʕaskar du Ingiliz.
1203. Ǧan: Hat naʕimo, nošo d maḥkele, ya ste hat d  šamiʕət,  nošo  mə  Məḏyaḏ  d azze hawi ʕaskar du Ingiliz d Faransa?
1204. ʕAmmo Išoʕ: Afandəm, meqəm u ḥa d huwewo faqiro, kətwo i ʕaskar  du  Ingiliz b Mawṣal we. Yaʕni ġalabe mam məḏyoye, azzən tamo hawən ʕaskar. W han  naqqa fayšiwo tarte šne w šəqliwo kulle mʕaš lirat d dahwo. W  i  naqqa  d  uṯanwo ubiwonne u ṣəlaḥaṯṯe w u mʕašaṯṯe w  uṯanwo  l  Məḏyaḏ.  Bi  ǧəmlayo,  šawʕo qṭili bi ḥəǧǧaṯe dawən ʕaskar b Mawṣal. Qṭil šawʕo zlamat b  Adiyaman,  hala b Alʕaziz šnəqənne.
1205. Ǧan: Əšmayye mən wən?
1206. ʕAmmo Išoʕ: Əšmayye, ḥa u Šabo dəb Zahrabaye, u babo du Šabo dəb  Zahrabaye.  W kətwo u Šabo dəb ʕIwarnayto w kətwole nəxrayto, hawo. W qṭəlle u Išoʕ  dəb ʕAda w qṭəlle u Ḥanna dəb Rəsqo w qṭəlle u hno,  u  Išoʕ  dəb  Sarko  w qṭəlle ḥa məb Gəšər, u Malke dəb Gəšər. Walḥasəl šawʕo  qṭəlle.  Mawbələnne.
1207. L Hadiko həwle xbariye aʕlayye. Afandəm mərre, mərre  afandəm:  ”Hani...  kit qanun b Tərkiya. Madde bu qanun d Tərkiya... i naqqa dəwyo i ḥkume bu  ḥarb, waṭandaš diḏa, d əzze dowe b ġer dəkṯo  ʕaskar,  lazəm...  ḥaq  diḏe  ʕədam yo (šnoqo yo)...“ Muǧəb du qanun d Tərkiya, Ǧeza Qanuni, u ḥa i  naqqa  i  ḥkume dəwyo b aṯna du ḥarb, u waṭandaš diḏa d əzze dowe b  ġer  ordu  ʕaskar,  ḥaq diḏe ʕədam yo.
1208. Han naqqa bu sababawo  mṯabtowalle  aʕlayye  w  šnəqqe  šawʕo.  Hən  mənayye qṭələnne. B Adiyaman, b  Alʕaziz  w  kəllən  uʕdo  aq  qawraṯṯe  bi  ʕito  d Alʕaziz.
1209. Ǧan: As səryoyani d əzzənwo l Mawṣal, aydarbo  šəmʕiwo,  kit  hawxa  mede  w əzzənwo?
1210. ʕAmmo Išoʕ: Afandəm u ʕamo... I naqqayo  darbo  d  Mawṣal  ftiḥowe.  Əno ḥoṯi i Nəǧo samənwo ʕayna mərlən: “Kito toxtor Matta b Mawṣal.“ Qayəm l  babi msəkle u Malke dəb Saʕido, məb Sorino b kallat, u Malke dəb Ḥano w  mšayaʕle ḥoṯi aʕmayye l Mawṣal. 
1211. W hulelən 23 lirat d  dahwo  w  azzən  mawbəlulle  sə taxtor Matta. W manəḥle ʕayna w madʕərulle. I naqqayo  əzzənwo  ʕal  u  Peš-Xabur. U darbo ftiḥo we. Əzzənwo w uṯanwo, əḏʕiwo u darbo,  lo  bat  taqsiye, əzzənwo mhalxone w maṭənwo lu Peš-Xabur. Fayiti u Peš-Xabur, hedi han  naqqa u ḥədud du ʕƏraq we.
1212. Ǧan: ʕAmmo Išoʕ kətlox ḥadisa, kəmmət aṯənwo swediye l  Ṭurʕabdin,  mən yo  i ḥadisaṯe? Hat kəḏʕatla maḥkayliyo, meqəm bə kmo əšne hawyo haṯe?
1213. ʕAmmo Išoʕ: U mede d əno d šaməʕno, d maḥkəlalli, əmmi,  meqəm  mo  w  tmone šne (108) aṯənwo hayye mu Swed l Məḏyaḏ. Žġili ʕam am  məḏyoye  mərre:  “Toxu gəd məblinalxu, gəd sayminalxu  more  d  mal  w  məlk  w  arʕoṯo  w  bote  w fətḥinalxu madarəs w ylafu w fəlan.“ Mərre: “Eeeeeeee man gəd oṯe  li  mamlake du qurawo?! I mamlake kula quro yo lə kuṯena!“ 
1214. Qayəm azzən l Midən, fayiši  b Midən əšto-šawʕo (6-7) yarḥe, yalifi u lišono  w daʕiri.  Hani,  as  swediye daʕiri. Bas əšmayye lə kuḏaʕno mən yo. Meqəm mo  w  tmone  (108)  əšne.  Hawxa maḥkəlalli b Məḏyaḏ, maḥkalle las sowayḏan, maḥkalle.
1215. Ǧan: Hawo u mədhoyo d maḥkəlelox, mən we əšme?
1216. ʕAmmo Išoʕ: E ašər, u mede d maḥkəleli u mədhoyo, u qašo, ə  Laḥdo we  w ḥreno maḥkəlalli. Hawxa yawmo yatəwina bi dərto di ʕito maḥkəlalli.
1217. Ǧan: Ema maḥkəlallox haṯe?
1218. ʕAmmo Išoʕ: Meqəm, xnaq  d  arbʕi  (40)  əšne,  maḥkəlanwoli  i  masalaṯe.  Hawila xnaq d arbʕi (40) əšne i masalaṯe.
1219. Ǧan: Əno naʕimo, meqəm huwewo hawxa štaġaliyat, maṯlo əmmiwo: “Gəd  məbli  mə Ṭurʕabdin as  səryoye  kulle  gəd  maḥtənne  b  Ləbnan“.  Hawxa  hawiwo  baš šawʕiyat (1970), mən masale wa hayo?
1220. ʕAmmo  Išoʕ:  E  afandəm  Ləbnan,  Fransa  ḥaṯo  qayəmwo,   Ləbnan   šqiwola stəqlaliye. Han naqqa əmmiwo: “U ḥa ṣəroyo d  oṯe  l  tamo...“  gəd  moyəd  i ḥərriyayḏe, mamlake zangin, gəd qore w flan...  Bas  nošo  lə  manṭele  qim diḏe. Kul ḥa labəʕ d marfe u ʕafrayḏe  w  əzze.  Hən  mənayye,  ašər  ġalabe azzən. Xnaq balki də šwaʕmo-tmonemo (700-800) ʕaylat mə Ṭurʕabdin azzənwo  l Ləbnan. W uʕdo hən mənayye ṣafən harke.
1221. Ǧan: Kəmmi Faṭəryarxo Yaʕqub kətwole hawxa  fəkra,  kubaʕwo  d  mawbalwo  as səryoye d Ṭurʕabdin kulle d maḥtiwolən b Ləbnan lašan d xəlṣi mu bala  w  mu qaṭlo daṭ ṭaye...
1222. ʕAmmo Išoʕ: E səmle hawxa tašabbus, bu waxt d  Atatürk  kətwo  ḥərriye,  las səryoye kətwolle ḥərriye, nošo  lə  samwo  taʕaddiye  aʕlayye,  maʕməriwo  w saymiwo w xədwoṯayna maʕmarlan  ab  binayat  rabe,  u  ʕaqəl  kmaklalle.  Maḥətlan u mal u ǧan bab  binayatanək  w  fayiši  uʕdo  dlo  more.  Nošo  lə kšuqelən stene.
1223. Ǧan: Hano Šex Fatḥulla mən šəkəl ṣəlḥ səmle?
1224. ʕAmmo Išoʕ: Afandəm hənne aṯən, aaaaaaa... I ḥkume, aṯyo  ʕal  Məḏyaḏ,  ʕal ʕIwardo balki ḥamšaḥṣar-alfo (15000)  ʕəsekər.  Səmme  ḥarb  ʕam  ʕIwardo.  Səmme lə səmme lə qadiri d fətḥi ʕIwardo. Čənki ʕṣiṯo wa w  u  ʕamo  d  kətwo tamo kulle bə tfənag wayye. 
1225. Qayəm u qumandan mərle, mšayaʕle  lu  Gallo  dəb Šabo, mšayaʕle lu ʕIsa dəb ʕAntar w mšayaʕle lani lar rabe d  ʕIwardo  mərle: “Bas yo! Toxu han naqqa uṯena lə ḥḏoḏe w saymina ṣəlḥ.“ Kətwo tamo  bayn  laṭ ṭaye noše l əbʕiwo b aḥna. D qəṭli aṣ ṣəroye d qəšʕilan. Yaʕni di  naqqayo  d marfenawo, də msalminawo ruḥayna lənne, gəd qəšʕiwolan. 
1226. Əmmi:  “Afandəm  aḥna lə ksaymina ṣəlḥ! Anǧax d oṯe Šex Fatḥulla d ubelan baxto, aḥna ʕal baxte  d Šex  Fatḥulla  gəd  msalmina  u  ṣəlaḥayḏan.“  Qayəm  l abiʕi  d  manṭən  Šex Fatḥulla. Ḥərre lə kəmsalmi d l oṯe Šex Fatḥulla. Qayəm mšayaʕle  u  qumandan bəṯər Šex Fatḥulla w aṯi mərle: “Abri əno gəd mičakno baynoṯayxu.  Hol  d l umarnolxu toxu, itawu, lə yətwitu. Čənki latli baxto, bəṯər  gəd  qəṭlənxu.  Duwetu ʕal baxti lə kuweno.“ 
1227. Qayəm Šex  Fatḥulla  mšayaʕle  u  brazi  d  Šex Saraǧaddin l bayn daṣ ṣəroye w žġil ʕam u qumandan  mərle:  “Əno,  ḥor!  D maḥətno baxto ak kurmanǧani latte baxto. Kulle  bebaxt ne!  Ak  kurmanǧani  d qəṭli ḥa ṣəroyo, əno tamo gəd qəṭli u braziyayḏi w bəṯər hat masul hat.“
1228. Qayəm qrele lak kurmanǧ kulle,  mərle:  “U  ḥa  d  roməš,  əno  gəd  manfaqno ʕayne!“ U qumandan: “Bəṯər məd Šex Fatḥulla d maḥət baxto  w  d  qəṭlitu  ḥa, hawo d qoṭəl gəd quṭalnole.“
1229. Qayəm Šex Fatḥulla aṯi, maʕlele i hnayḏe... i kaskayḏe mərle: “Yabo  baxto yo msalemu!...“ W flan. Qayəm ʕal baxte d Šex Fatḥulla laṣ ṣəroye  msalamme  u ṣəlaḥaṯṯe yatiwi. Bale u qumandan mərle: “Naqla ḥreto u ḥa d qoṭəl ḥa  ṣəroyo gəd quṭalnole. Madamki hawi ṣəlḥ, xalaṣ!“ 
1230. Bas naqla ḥreto aš šləq babe dak kurmanǧ d manṭanwo ʕal ḥa  mede  ḏarbo,  bə gnowo... bə gnowo qəṭliwo. Tak-tuk qṭəlle. W bəṯər  hedi  ʕaṣi  b  Məḏyaḏ  w yatiwi baq qəryawoṯo w ʕayiši.
1231. Ǧan: Hano Šex Fatḥulla mayko we?
1232. ʕAmmo Išoʕ: Šex Fatḥulla mə ʕƏnkaf yo. U mə ʕayle  ġalabe  naḏəfto yo.  Uʕdo, heš  u  ahlayḏe  kəllən  b  ʕƏnkaf.  W  aš  šexawiye,   aḥna   as   səryoye kməḥṭarminalle w kəzzano lu ʕeḏaṯṯe. Kul šato u ḥasyayḏan w aq qašayḏan w  u ḥa d fayəš tamo, kəzzən lu ʕeḏaṯṯe w  kəmqadmənne  tawədyoṯo,  ʕal  d  səmle kayisuṯo aʕmayna. W əno koṯe l boli i naqqa d mayəṯ  Šex  Fatḥulla  bu  ḥaǧ.  
1233. Azzano, kətwoban ḥṣar-ḥamšaḥṣar-ʕəsri makkinat w ḥasye aʕmayna w  azzano  lu ʕazayḏe. W qayəm aṯi u abro l gabayna mərle: “Afandəm, aḥna aḥunone na!  W  han naqqa gəd yətwina, qumu lu muklo.“  Qayəm  hən  mənayye  zayiʕi,  əmmi:  “D lə msamməmilan!“ Qayəm mərle: “Əno gəd uxalno ʕam u ḥasyo! Əno  u  šex  rabo...“ Mərle: “Gəd uxalno ʕam u ḥasyo, laǧan d mətyaqnitu!“ Qayəm yatəw ʕam u  ḥasyo axile w kulayna axilan. W mawbəlanne  hadiyat  w  rawəxina  bam  makkinat  w daʕərina l Məḏyaḏ.
1234. Ǧan: Bayna šato wa d mayəṯ Šex Fatḥulla? Huwwe bu ḥəǧ mayəṯ lo?
1235. ʕAmmo Išoʕ: Bu ḥəǧ mayəṯ, e. Hawila taxminan ḥamməš  w  tleṯi  (35) əšne.
1236. Ǧan: Šex Fatḥulla d mayəṯ?
1237. ʕAmmo Išoʕ: Balki stene arbi (40) hawila.
1238. Ǧan: Šex Fatḥulla bu aṣəl, huwwe kurmanǧ we əlla mḥalmoyo we?
1239. ʕAmmo Išoʕ: E Alo, əno  i  sulalaṯṯe,  kumarno  aṣəl  dəṯṯe  mḥalmoye ne.  Mə Zilan ne, lə kuḏaʕ mayko ne. I  sulalaṯṯe  lə  kuḏaʕnola,  bas  ʕayle  ġalabe mbaraxto yo. Aḥna b ʕayne daṣ ṣəroye ġalabe kayise ne. W ġalabe naḏife ne w  lə ḥzelan yawmo, mənayye mede lo  bu  ḥaq  w  lo  taʕaddayiye  w  layt  gabayye tafriqa. Ṭaye kayise ne w u wəždanaṯṯe ste naḏifo yo.
1240. Ǧan: Hənne ʕarabi kməžġoli?
1241. ʕAmmo Išoʕ: B ʕarabi kməžġoli. W kulle...  ʕƏnkaf kula b ʕarabi kməžġolo.  B kurmanǧi w lo nošo lə kməžġəl. Kulle b  ʕarabi  kməžġoli.  Amma  mayko ne  lə kuḏaʕno?
1242. Ǧan: Hat Šex Fatḥulla lə ḥzelox lo?
1243. ʕAmmo Išoʕ: Əno Šex Fatḥulla ḥzeli xəd u xayali b Məḏyaḏ.  Uṯewo  l  Məḏyaḏ, dayqiwo ad dənnagat w az zərnayat... w azzano... E  ḥawxa  b  raḥuqo  ḥzeli, hawxa kəmxaṭarnole. Ġalabe zlam šafiro we, ḥzeli naqla.
1244. Ǧan: ʕAl u səsyo uṯewo l Məḏyaḏ?
1245. ʕAmmo Išoʕ: He?
1246. Ǧan: ʕAl u səsyo uṯewo l Məḏyaḏ?
1247. ʕAmmo Išoʕ: ʕAl səsto ḥəwərto rəwaxwo,  uṯewo...  Dayəma  uṯewo  nošo  aʕme.  Kulle ʕal səstoṯo ḥəwore w han  naqqa  aʕme  səstoṯo  ġalabe  w  dayoqe  dad dənnagat (fəqoṣo) w daz zərnayat, uṯanwo kulle aʕme. I  naqqa  d  uṯewo  Šex Fatḥulla qaymowa i qiyəmto. Aṣ ṣəroye w aṭ ṭaye kulle əzzənwo  l  qamuṯe.  W han naqqa mhalhəliwole w rəqḏiwo qume w  flan.  W  manṭanwole...  Naqqawoṯo nuḥatwo gab  bə  ʕAzizke,  naqqawoṯo  nuḥatwo  gab  bə  Slaymano,  naqqawoṯo nuḥatwo gab bə Nahrozo, uṯewo. Kul hayamke uṯewo.
1248. Ǧan: Gab as səryoye lə nuḥatwo?
1249. ʕAmmo Išoʕ: Gab as səryoye lə fašwo. Čənki as  səryoye  lə  qədriwo  qaymiwo qəm u waǧəbayḏe, di ṣluṯayḏe w du təšiġo dab  badlat  dəṯṯe  flan.  Gab  aṭ ṭaye fuyašwo. Bas aṣ ṣəroye kulle əzzənwo li ziyarayḏe,  mqadmiwole  hadiyat naḏife, ubiwole hadiyat w flan. Ənkan d maqbalwo,  ənkan  d lə  maqbalwo  lə maqbalwo. Mqadmiwole  hadiyat-madiyat...  ubiwole,  mədone  šafire.  Qumašat ǧule-mule, ubiwole hadiyat. E naqqawoṯo maqbalwo w naqqawoṯo lə maqbalwo.
ʕAskariye du Babo du ʕAmmo Išoʕ
1250. Ǧan: Mərlox babox azze li ʕaskariye, i naqqayo hat hawyowox?
1251. ʕAmmo Išoʕ: Babi... Əno, i naqqa d azze li  ʕaskariye  babi,  ʕəmri  kətwobe šeṯ (6) əšne.
1252. Afandəm babi, aḥna aṯina mə ʕIwardo, aṯina l Məḏyaḏ.  Huwenawo  gab  u  ʕIsa dəb Awrohəm. Koṯe l boli, kətwobe ʕəmri ḥamməš-šeṯ (5-6) šne. Qayəm babi  ab botayḏan kulle ləb ʕAzizke maḥrəwiwonne,  səmiwonne  kozat  lu  sawalaṯṯe  w axorat las sawalat dəṯṯe. At  tarʕe-marʕe  kulle  ṭəwriwonne.  Qayəm  ḥərle, ʕammi w babi mərre: “Lə kəwyo i masalaṯe, gəd əzzano əmmina  l  Ǧamila...“  I emo d Nuri i aṯto d ʕAzizke. L ʕAzizke qṭiwola li ḥkume. Huwwe  w  ʕIsa  dəb Zatte. Qṭəliwonne bu Aḥmadi.
1253. Ǧan: Qay qṭələnne?
1254. ʕAmmo Išoʕ- Qṭələnne. Li ḥkume  məblila  w  qṭəlila.  U  ʕIsa  dəb  Zatte  w ʕAzizke w ḥa tre ḥrene. Hawxa məblənne qṭələnne.
1255. I aṯto (Farida): ʕAzizke kəmmi l dadi Šano maqṭela.
1256. ʕAmmo Išoʕ: He? Balki, balki.
1257. I aṯto (Farida): Kəmmi l dadi Šano maqṭewola.
1258. ʕAmmo Išoʕ: E balki li Šano, kəmmi kəmmi.
1259. I aṯto (Farida): Qayəm  hiyya  stene  ḥəzyulle  ʕal  u  goranawo  mədulle  w maḥtulle bəṯr as səsye w mčaḥčəfulle w qṭəlulle. E.
1260. Ǧan: Yaʕni hiyya qay hawyo sabab du qaṭlayḏe?
1261. I aṯto (Farida): E hawxa kəmmi. E hiyya aṯto....
1262. ʕAmmo Išoʕ: Ġalabe b ǧaṣara wa.
1263. I aṯto (Farida): Aṯto ǧaṣur wa, xəd u ḥakəm wa,  xəd  u  hno wa,  yaʕni  ġalabe ǧehati wa.
1264. ʕAmmo Išoʕ: Mdafʕowa ʕal aṣ ṣəroye flan w behvan w maqṭəlulle.
1265. Afandəm annaqqa, ʕAzizke w u ʕIsa dəb Zatte w  arbʕo-ḥamšo  (4-5)  məblənne lə Diyarbakər. Goya gəd məblənne li maḥkame.  Lə  ḥḏor  d  Aḥmadi  qṭələnne.  Xalaf Bag w Ḥasan Bag w ʕAzizke  w  u  ʕIsa  dəb  Zatte...  Kətwobən  ʕaṣro, qṭələnne tamo w tlalla li ḥkume mi ḥolo.
1266. Ǧan: Kulle mə Məḏyaḏ wən?
1267. ʕAmmo Išoʕ: E mə Məḏyaḏ w maq qəryawoṯo d Məḏyaḏ. Mə Kfar-ḥewər w mə  Məḏyaḏ w hawxa maqṭələnne. E.
1268. Ǧan: Babox l ayko qləʕwolən li ʕaskariye?
1269. ʕAmmo Išoʕ: Qləʕwolle babi l Adana. Qləʕwolle babi  li  ʕaskariye  l  Adana.  Babi čike ʕaynoṯe ftiḥe wayye.  Qayəm  tamo,  lu  qumandan  tamo,  qayəm  lu qumandan d tamo mərle: “Tox hat gəd  maḥətnolox  ʕal  aq  qayse  d  koṯe  bag gamiyat.“ Qayse uṯewo m tamo, mə Adana. Tamo  maḥtiwo,  mfarqiwo  li  ʕaskar, omər: “Yawmo kəlli ʕal aq qayse, hawxa tamono, xəd u onbašino...“  Omər:  ”...  ḥzeli ḥḏo kəlla kətla qəməsto səməqto šuġle  d  Məḏyaḏ  w  kətla  pəštiye  b ḥaṣa...“ Omər mərli: “Kit w  layt  haṯe  məḏyayto yo!“  
1270. I  naqqayo  mə  Məḏyaḏ kətwobən balki šwaʕmo-tmonemo (700-800) ʕaylat b Adana. W kətwo ʕito.  Ḥasyo Ḥanna Dolabani tamo dayroyo we. U  Šlaymun  abre  dəb  Qašo  Ǧərǧo  malfono we tamo. I naqqayo kətwolan b Adana ʕito  ġalabe  rabṯo,  omər:  “Qayəm  rahəṭno azzino...“  Omər  mərli:  “M ayko  hat  mama?"   Əmmo: "Walad!   Hano   u Barṣawmo yo!“ Omər: “Aḏəʕoli“ Omər: “Mərla: "Ooooooo Alo kətlan harke  məḏyoye ġalabe w uʕdo gəd ṭəryono d oṯən l gabox...“ Omər: “Qayəm azza, ḥərli  kaṯən, kibən ʕəsri-tleṯi (20-30) məḏyoye, kulle tamo.“ 
1271. I naqqayo kətwo bə  Masso  w flan. Kətwo ġalabe mənayye tamo, omər:  “Aṯən  mawbəlalli  li  ʕito.  Azzino Ḥasyo Ḥanna Dolabani tamo we. U malfono di ʕito  stene  u  Šlaymun  dəb  Qašo Ǧərǧo...“ Kətle  harke  abro  əšme  Gabro yo,  u  ḥaṯno  du  ʕAbdəlmasiḥ  bə Safar yo, u babo dawo,  omər:  “Azzino,  qayəm  aṯino  umarno:  "Toxu  yabo  d luzamxu qayse-mayse, toxu. I naqqa  d  luzamwo  qayse  li  ʕito,  kul  naqqa uṯanwo məbliwo. Ubenowolle kul naqqa ʕaraba d qayse,  məbliwo  li  ʕito.“"
1272. W bəṯər  hedi  af  faransawiye  ʕabiri  l  Adana.  Bəṯər  məd  babi  xtəmle  i ʕaskariye, laf faransawiye zbəṭte Adana. Fayiši biyya šato laf  faransawiye.  W annaqqa... i naqqa d qayimi  mərre  laṣ  ṣəroye  əmmi:  “Qumu!“  Kətwo  i naqqayo balki alfo (1000) bote ṣəroye (səryoye) b  Adana.  
1273. Mərre:  “Qumu!  Lə ḥarulan han naqqa!“ Omər: “Qayəm mi zuʕṯaṯṯe qayimi kulle...“  Bəl  ǧumla,  u zangin d Adana Garabet Aġa we. Azgan ḥa bə briṯo. I naqqa d qayimi mə  Adana qayəm u babo dano dəb Ṣabanǧi (Sabanʕi) d kətne uʕdo zangin d koṯən dat  tre bi zangane b Tərkiya. U babaṯṯe ḥamolo gab Garabet Aġa we,  ṣalḥoyo we.  Hano əšme Garabet Aġa, ṣalḥoyo ġalabe zangin we...
1274. Ǧan: Ṣəroyo we?
1275. ʕAmmo Išoʕ: E ṣəroyo we. Qayəm hano u babo dəb Ṣabanǧi, uʕdo d kətne  zangin bə briṯo, b Adana u babaṯṯe ḥamolo gab  Garabet  Aġa we.  Qayəm  i  naqqa  d Garabet Aġa d qayəm u Faransa mə tamo, omər:  “Əno  laybi  mḥamenolxu,  hwawu moro l ruḥayxu...” Omər qayəm Garabet Aġa ṭrele šwaʕ (7) fabarəq w  mahzamle w mərle lano ʕAmar, ḥaǧǧi ʕAmar u ḥamolayḏe,  zlam  saġlam we  ġalabe,  mərle: “Yabo hani aq qliḏe w ḥalal aʕlox!“ w rawəx azze l  Amarika.  
1276. W  mə  Amarika bəṯər fəšwole, naʕime aṯən l Bayrud. Uʕdo hani bə  Ṣabanǧi  bi  dawlayo,  mi qriṯo aṯən w yatiwi b  Adana.  W  uʕdo  hawən  zangin,  man  noše  zangin  d Tərkiya. U zangin dat tre b Tərkiya. Hənne ne, bi quwwe d Garabet Aġa.
1277. Ǧan: Babox kmo šne səmle ʕaskariye?
1278. ʕAmmo Išoʕ: Səmwole, kumarno šato w tre  yarḥe,  mede  hawxa.  W  i naqqa d aṯi, qayəm babi mawtawleli b sefe w fṣəḥno. Manṭəlewoli aʕme  lə kuḏaʕno, xəd i quttəke yo, malwašleli  w  flan.  Naʕimo wi  i  naqqayo.  Hedi bəṯər mšayəʕleli li madrašto. Hedi bdeli bi madrašto. Bəṯər məd aṯi babi  mi ʕaskariye, azzi li madrašto.
1279. Ǧan: U zabno di ʕaskariyayḏe kule bi ʕaskariye maqḏele?
1280. ʕAmmo Išoʕ: E babi tarte kore səmle ʕaskariye. Naqla b Šexane,  səmle  yarḥo w mahzamle w bəṯər dat tarte qləʕʕe l Adana. Fayəš u  zabno  kule  b  Adana.  Səmle hul də šqile i daskarayḏe w aṯi. Daskara šqile w aṯi.
1281. Ǧan: Šexane ayko kfayšo?
1282. ʕAmmo Išoʕ: Šexane bayn lə Diyarbakər w Mərde yo. Tamo, məbliwo aṣ ṣəroye  l tamo, li ʕaskariye. Ṭəwriwo kefe, saymiwo u darbo də  Diyarbakər.  Lu  ṭworo dak kefe, qayəm babi mahzamle w aṯi, msəkke naqla ḥreto qləʕʕe l Adana.  Hul d maxlaṣle i ʕaskariyayḏe w aṯi.
Šahre ʕAmoye b Ṭurʕabdin
1283. Ǧan: Hat naʕimo, koṯe l bolox d azzox lu šahro qamoyo d ʕito, d dayro...
1284. ʕAmmo Išoʕ: Eeeee... (gaḥxo). Koṯe  l  boli  ġalabe  šafiro.  I  naqqa duwewo u šahro d Anḥəl, azzano.  Awwəl  dawi  u  šahro  d  Anḥəl,  naʕimo wi.  Azzano, əno, u Daḥḥo dəb Bəṭṭe, u Ǧəǧe dəb  Ǧəlle.  At  tloṯətayna  mhalxone azzan lu šahro də Mzizaḥ, hala d Anḥəl. Qarabaləġ, han naqqa məštaʕenawo  bu dəbolo w flan. I naqqayo kətwoli barṯe d ʕammo tamo,  i  Ziyo,  i  aṯto  du ʕIsa dəb ʕIwarnayto tamo wa. Fayəšno yawmo-tre gabayye bu šahro  w  aṯina  lu bayto mhalxone.
1285. Ǧan: Lu šahro d Mor Gabriyel ste azzoxyo?
1286. ʕAmmo Išoʕ: Lu šahro d Mor Gawriye ste azzino. Qayimo i qiyəmto.  I  naqqayo huwewo qarabaləġ ġalabe. Lutamwo ʕamo  maq  qəryawoṯo.  Aq  qəryawoṯo ʕamire wayye. Naqqa tarte azzino. Ġalabe, kul šahro, kul  šato  əzzanowo  lu šahro d Mor Gawriye. U šahro d Ḥaḥ. Azzano lu šahro d Ḥaḥ. U  šahro  d  Ḥaḥ.  Azzano lu šahro d Ḥaḥ, u  šahro  d  Ḥaḥ  ġalabe  qarabaləġ  huwewo.  Ġalabe, ġalabe.
1287. Ban 1926 azzano lu šahro. Emi, i aṯto d babi  kətwola  kərrəko  əšme  Ǧərǧis nḏərwola li Ndaṯ Aloho d Ḥaḥ. Qayəm rawəxina əno w i aṯto d babi,  kətwolan, i žġaliye adab yo, ḥmoro. Marwəxallan ʕal u ḥmoro, əno... w  rawəxina  ʕal  u ḥmoro w azzano. I ʕAmša ste aṯyowa. W kətwola kačke w kərrəko aʕma.  
1288. Hanək aṯənwo. Kətwo hən məḏyoye, heš aṯənwo.  Azzano  lə  Štərako,  kətwolan  tamo ahəl. Kətwolan ahəl bə Štərako. I naqqayo kətwobən ʕaṣro  (10)  bote  ṣəroye bə Štərako. Axilan gabayye falge d yawmo, hedi azzano l Ḥaḥ, li  Ndaṯ  Aloho d Ḥaḥ. Səmlan u šahro tamo. I naqqayo kətwo Dayroyo Malke, Dayroyo Safar.  I naqqayo i dayro qarabaləġ wa. ḥaḥ dəkṯo ʕamərto wa i naqqayo.
1289. Ǧan: Baš šahrani an  noše  ġalabe  məfṣəḥiwo,  mən  saymiwo  lašan  hawxa  d məfṣoḥi?
1290. ʕAmmo Išoʕ: Afandəm hayaǧanli, i naqqayo u dino ḥalyo we. W u  zabno  ʕiqo we, u ʕamo latwole ʕtiqad bu dino ġalabe. I naqqa  duwanwo  aš  šahre  məfṣəḥiwo: ‘gəd uzzan‘. Ka ənna Aloho gəd ubelan kul mede, ʕal foṯe daš šahrani. W  gəd huwena, lo b ḥaṣra w an naʕimayḏan gəd qaymi b tarbiya w gəd  huwena  zangin w duʕanwo l Aloho, bu sabrawo əzzənwo.  Hala,  i  naqqayo  aš  šahre  ġalabe kətwolle qiyme, u ʕamo ġalabe məfṣaḥwo,  i  naqqa  d  əzzewo.  Rəqḏiwo, məštaʕanwo, mkayfiwo, e əzzənwo ġalabe.
1291. Ǧan: Zəmriwo ste?
1292. ʕAmmo Išoʕ: Zəmriwo stene. Kətwo məṭərbiye, əzzənwo  muḥanwo,  amma  rəqḏiwo larwal di dayro. B gawe di dayro  lə  kowe.  Mi  dayro  w  laxalf,  rəqḏiwo, zəmriwo, muḥanwo flan... W dənnagat w zərnayat w kamančat  w  rəqḏiwo...  u ʕamo mkayfiwo ġalabe.
1293. Ǧan: Az zamore naqla ḥreto kurmanǧ wayye?
1294. ʕAmmo Išoʕ: Ṭaye wayye. I naqqayo ṣəroye latwo  zamore,  abadan.  Kan  kətwo zamore ste, bu femo zəmriwo. I naqqayo muḥanwo kamanča w muḥanwo  dənnaga  w zərnaye, latwo ṣəroye abadan.
1295. Ǧan: Koṯe l bolox maz zməryoṯo d zəmriwo baš šahrani?
1296. ʕAmmo Išoʕ: E (gaḥxo)... Alo  latwoli  hawxa  maraq  bənne.  Kulle  kurmanǧi zəmriwo, lə kuḏaʕno.
1297. Ǧan: Yaʕni lə koṯe l bolox zmərto mede?
1298. ʕAmmo Išoʕ: Zməryoṯo zəmriwo ‘Manǧok‘ zəmriwo w hawxa  mədone.  Lə  kuḏaʕno hawxa masayəl, zəmriwo. Zmoro, zməryoṯo ġalabe. E m ayko kuḏaʕno? Lə  koṯe  l boli mənayye.
1299. Ǧan: Bu zabno daš šahrani, kətwo nošo d manfaqwo tfənag w damančayat  muḥewo bi hawa?
1300. ʕAmmo Išoʕ: Muḥanwo tfənag, muḥanwo damančayat, muḥanwo bombat, muḥanwo  kul mede. Saymiwo hawxa bombat, də hno...  d  fase  w  mulanwole  kule  barud  w kabrit w maḥtiwonne... Han naqqa bərmiwo l ruḥayye hawxa xəd i  baroma  ṭaq, ṭaq, ṭaq miṭəqiwo mə qəm ruḥayye. Hayo ste koṯe l boli.
Ṣawme w ʕeḏe
1301. Ǧan: Hat naʕimo koṯe l bolox ʕEḏo Rabo?
1302. ʕAmmo Išoʕ: Afandəm i naqqa d uṯewo ʕEḏo Rabo məfṣəḥinawo ġalabe. Han  naqqa ṣəwʕiwo beʕe... Uṯewo kef diḏan. Han naqqa u  ḥa  d  ṣuwaʕwo  beʕe səmoqe w yaroqe w šaʕuṯe... Han naqqa əzzanowo kərxina  baʕ  ʕeḏe.  Ubiwolan beʕe w han naqqa muḥenawo bi načxa, muḥenawo bab beʕe bə  ḥḏoḏe.  
1303. I  naqqayo ooo briṯo ġer šəkəl wa. U ṭaʕmawo, du ʕeḏawo  bə  briṯo  lə  fayəš.  U ṭaʕmawo i naqqa d uṯewo ʕEḏo Rabo, kətwo ṭaʕmo w ləḏḏe w ʕamo fṣiḥo  w  uʕdo fayəš koṯən aʕ ʕeḏe xəd lə koṯe mede. W nošo lə kḥoze mede, nošo...
1304. Ǧan: B ʕEḏo Rabo emox kmo beʕe šəlqowa?
1305. ʕAmmo Išoʕ: Afandəm, kətwo bayto šulaqwo maṯe, kətwo bayto  šulaqwo  tloṯmo, kətwo bayto šulaqwo ḥamməšmo, kətwo bayto šulaqwo mo w  hamši.  ʕAl  qad  di kəfle, ʕal qad du əqtisad dəṯṯe.
1306. Ǧan: Saymowa dašəšto ste?
1307. ʕAmmo  Išoʕ:  Dašəšto  muḥaqqaq  (gaḥxo)...  Bayto  dlo  dašəšto  lə  kowe.  Hawo... i dašəšto ʕala kul ḥalyo. Bayto  dlo  dašəšto  luwewo.  Muḥaqqaq  u yawmo d ʕEḏo Rabo saymiwo dašəšto w ṣəwʕiwo beʕe.  Hawo  muḥaqqaq yo.  W  han naqqa kul yawmo stene bu šuġlo, muḥaqqaq labaniye, ʕaṣriye (diq  u  zago  du tarʕo) labaniye, ṣafro... e.
1308. Ǧan: Bu baytaṯxun b Ṣawmo Rabo, man ṣuyamwo w man lə ṣuyamwo?
1309. ʕAmmo Išoʕ: E kulayna ṣayminawo. U ṣawmo normal yo, maǧburi yo. Aḥna  i  naqqa d kətwayna naʕime  hol,  hama  ḥšaw  d  aṯina  l  Awruppa,  kul  ṣawmo ṣayminawole. Hol li naqqayo ṣayminawole ḥamši (50) yawme. Bəṯər lu  Sənnados di ʕito šqiwole qarar, səmwole šabṯo mi xaṣrayo w šabṯo  mayo.  Yaʕni  šabṯo bu rišo w šabṯo bi ḥarayto. W aḥ ḥamši yawme  i  naqqa  d  ṣayminawole,  baḥ ḥaye noše l uxalwo.
1310. I aṯto (Farida): Alo uʕdo ah hno, hatu kṣaymitu aḥ ḥamši yawme?
1311. Ǧan: Lo. ʕAmmo Išoʕ hat naʕimo mə ema l ema ṣaymituwo?
1312. ʕAmmo  Išoʕ:  Afandəm  ṣafro  budenawo  u  ṣawmo,  b  lalyo  məd  maḥšamlan, hol falge d yawmo, kətwo hən  mənayye  hol  čaʕčoʕin,  kətwo  hən mənayye hol d nəfqiwo mi ʕito.  Ṣənəfat  ṣənəfat wa.  Əno  hul  falge  d yawmo, məd dəqla li ʕito gəd  əzzinowo  mṣalenowo,  gəd  uṯenowo,  əxlinawo.  Abadan, i ʕade  hawxa  normal  as  səryoye  kulle  ṣaymiwo.  Yaʕni  u  ḥa  d mafṭarwo, nəquṣo d luwewo ḏərura mə toxtor,  rapor  mede,  nošo  l uxalwo.  U ʕamo kule ṣamwo. Nošo dlo ṣawmo luwewo.
1313. Ǧan: Hat naʕimo mən məklone du ṣawmo misamwo?
1314. ʕAmmo Išoʕ: Sayminawo danoke,  sayminawo  ṭlawḥe,  sayminawo  ḥəmṣe-qarʕone, balloʕ ġalabe... U muklo du ṣawmo, han naqqa  fekiyat we,  manṭanwo  qozmaze, manṭanwo ḥafrofe, manṭanwo ḥlawloye, manṭanwo mədone hawxa. Mədone  əxlinawo bu ṣawmo, yaʕni qaṭʕiyyan mede nabati, mede dəhniṯo  l əxlinawo.  U  zayto  w kəspo, afandəm serəǧ hani əxlinawo bu ṣawmo.
1315. Ǧan: Ṣaymituwo Ṣawmo Zʕuro ste lo?
1316. ʕAmmo Išoʕ: Meqəm, Ṣawmo Zʕuro ḥamšo w ʕəsri (25)  yawme we.  Mə  1  b  konun qamoyo w hul 25 b konun qamoyo we. Uʕdo kəmmile dasambər, u yarḥo d  dasambər mu yawmo qamoyo hul 25 yawme ṣawmowe. I naqqayo falge  d  yawmo  latwo.  Bas ṣawmo we. Ṣafro əxlinawo balloʕ. Hayo normal wa, qaʕida wa.
1317. Ǧan: B ʕEḏo Zʕuro, hatu an naʕime mən ǧule malwəšiwolxu?
1318. ʕAmmo Išoʕ: Afandəm  meqəm,  luwšinawo  bəšte  d  almadina.  Bəšte  du  Šam, manṭanwo qumaš mu Šam, ləwšinawo. Ləwšinawo qəməsyoṯe  ḥəwore,  qəməsyoṯe  d izar, ləwšinawo masayəl hawxa flan bevan. I naqqayo hawxa  normal we.  Latwo hawxa ǧule, bəṯər hedi nafiqi ab badlat-madlatani.  Hedi  ləwšinawo  badlat.  Meqəm kulle ǧule ḥəwore wayye. Han naqqa u ḥa duwewo zangin luwašwo  yaquro.  U ḥa duwewo faqiro luwašwo normal, xayəftər. Kul ḥa li daraǧe di quwwayḏe.
1319. Ǧan: Hatu an naʕime b ʕEḏo Rabo mən ǧule ləwšituwo?
1320. ʕAmmo Išoʕ: Ləwšinawo aḥna, i naqqa d ʕEḏo Rabo,  uṯenawo,  meqəm  ləwšinawo fəṣṭan, əšlək d almadina. Hawo qanuni we. W aʕle yalak d qadifa w  han  naqqa gəd ləwšinawo ḥaṣo ʕəraqi,  əmminawole  ‘ḥaṣo  ʕaǧami‘  w  ləwšinawo,  hawxa masayəl. Qunedər w fəlan. U ləwošayḏan d šuġle d meqəm  hawxa we,  bəṯər  han naqqa nafiqi ab badlatani, hedi ləwšinawo badlat.
1321. Ǧan: Hatu an naʕime, kətwolxu ḥawrone d əzzoxuwo d  kurxitu  ʕam  ḥḏoḏe  baʕ ʕeḏe?
1322. ʕAmmo Išoʕ: Aḥna, han naqqa aḥna ʕal i qaʕida wa. U ḥa duwewole ahl  kuraxwo ʕal u  ahlayḏe.  Aḥna  meqəm,  naʕime  uzzanowo,  ubiwolan  beʕe,  ubiwolan kallat, naʕime... Bəṯər d yarəwinawo... Masala əno w  u  Yaḥqo,  arbo-ḥamšo, maltəminawo ḥḏoḏe w kərxinawo ʕal u ahl, ʕal aʕ ʕeḏe du ahl kulle.  Səkkar i naqqayo ubiwolan, qaḥwe ubiwolan.  Hawxa  mede.  
1323. I  naqqayo  kallat-mallat latwo. Amma, bale i naqqa d kətwayna naʕime, uzzanowo lu ʕeḏo du  ahlayḏan.  Ubiwolan kallat, tre qəruš d semo, tloṯo qəruš, qərš, ubiwolan hawxa  mədone flan. I naqqayo hawxa  mədone  apšoṯo,  gawze,  qaḏame,  mede  d  ubiwolan.  Ubiwolan hawxa.  Hedi  məd  yarəwinawo  lo.  Han  naqqa  ubiwolan  səkkar  w šutenawo qaḥwe w hayo ʕade wa. I ʕade hawxa wa.
ʕAdat du muklo
1324. Ǧan: Hat naʕimo, koṯe l bolox u nḥoro qamoyo dawi bu baytaṯxu?
1325. ʕAmmo Išoʕ: Mune?
1326. Ǧan: Darmala d səmxu, koṯe l bolox?
1327. ʕAmmo Išoʕ: E. Afandəm aḥna...
1328. Ǧan: I naqqa qamayto də ḥzelox, kətlan darmala...
1329. ʕAmmo Išoʕ: Eeeeeee. Afandəm, bayto latwo b Məḏyaḏ d lə mrabewo darmala.  Kul bayto uṣulan, qanunan mrabewo darmala w nuḥarwolle laǧan u  saṯwo.  Mmalḥiwo u baṣro. Mmalḥiwo kule b malḥo w tulanwole bag  gawde  w  tulanwole  bam mkabbat w tulanwole bad dəkoṯo laǧan u saṯwo. Čənki i naqqayo  b  Məḏyaḏ  bu saṯwo latwo baṣro. Hawxa qaṣobe w  flan.  
1330. Han  naqqa  uṯanwo  w  nəfṣiwo  i malḥayo kayiso. W mašəġiwole w mašəġiwole w  mbašliwole  w  əxliwole.  Əno ḥzeli hayo ste. Kul bayto nuḥarwo tre w tloṯo w arbo  darmala.  Hən  hən ste ʕaṣro, hən ḥamšo. Nəḥriwo ʕal u muǧəb di kəfle.
1331. Ǧan: Koṯe l bolox i naqqa qamayto də nḥərxu mən we?
1332. ʕAmmo Išoʕ: Afandəm u mede  d  kumarno  ʕatiqo yo.  Muḥaqqaq  ya  fare ne,  ya arwone ne, ya ṣafure ne... lə kəmxaṭarno u medano. U medano mə zawno yo,  hano.  Bas  kuḏaʕno  mrabenawo  ʕəwone,  mrabenawo   baranat,   mrabenawo   arwone, mrabenawo rənǧəkat w nəḥrinawolle darmala.
1333. Ǧan: Hat naʕimo emox mayʕowa bu bayto?
1334. ʕAmmo Išoʕ: Afandəm əno i aṯto d babi mayʕowa. Kul yawmo  tloṯo-arbo  gawde.  Kətwolan qaṭʕo d  sawal,  maydowa  i  zəbdo,  han  naqqa  uṯanwo  di  šawṯo, mfarqowa ad dawġe lu ʕamo. Saymowa mənne aʕlayye. I ʕade  hawxa wa.  U  ḥa  d uṯewo latwole sawal, uṯewo mawbalwole dawġe uxalwo.
1335. Ǧan: I aṯto d babox, bu qayṭo mən məklone manšəfowa lašan u saṯwo?
1336. ʕAmmo Išoʕ: Afandəm tulanwo meqəm, saymiwo  tarxayno,  manšəfiwole,  saymiwo šurtan, tulanwo mede, saymiwo  rəšta,  e  hawxa  mədone  du  saṯwo.  Saymiwo ḥaḏəriye lu saṯwo. W han naqqa, ḥala  lu  saṯwo.  Nəḥriwo  ad  darmala,  ged mmalḥiwo u baṣro... Han naqqa (gaḥxo)... gəd əxliwo baṣro  maluḥo,  mawo...  ʕam u tarxayno, ʕam i šurtan, saymiwo gabula-mabula, m ayko kuḏaʕnox?  Meqəm, i naqqayo, hawxa mədone ġalabe latwo. Mədone yaqure latwo,  xayife  portatif wayye.
1337. Ǧan: Hat naʕimo, uṯewo l Məḏyaḏ baḏənǧan kome w səmoqe?
1338. ʕAmmo Išoʕ: I naqqa d uṯewo  baḏənǧan  səmoqe,  uṯewo  mi  Bənkelbe.  Mʕawqo uṯewo, hawxa meqəm bu saṯwo l uṯewo. Bu saṯwo baḏənǧan,  fekiye  l uṯewo.  Məd hawiwo qayṭo, uṯewo mi Ese, uṯewo mi Bənkelbe, mə  Karǧos,  maq  qəryawoṯani uṯewo. Manṭanwo mzabniwo lab baqole, šəqlinawo. I naqqayo raxis we.  
1339. Amma  bu qayṭo ġalabe...  Bu  saṯwo  əxlinawo  ḥalawe,  əzzanowo  šəqlinawo  mi  šuqo ḥalawe... Hala riše di šato šəqlinawo. Kul bayto šuqalwo, samwo  ḥalawe  dag gawze. Kul ḥa hawxa falqo-tre... ḥalawe dag gawze, meqəm kətwo  hawxa  ʕade.  Amma... Hat maṭətla? Lə maṭətla lə kuḏaʕno?
Talgo, maṭro, ḥərbaṣṭo w arġalyoṯo...
1340. Ǧan: ʕAmmo Išoʕ kəmbaḥsi ġalabe kəmmi: “U talgo  səmoqo.“  Mənyano  hano,  ema aṯi?  
1341. ʕAmmo Išoʕ: Bu  čaġ  du  talgo  səmoqo  heš  lawinowo.  Kəmmi  ‘aṯiwo  talgo ġalabe‘. W ṭabaqa mene səmoqo we, xəd u admo we.  Maḥwele  hano  išara  d  kan ənnahu gəd məmḥe bə briṯo Sayfo, ġalabe maṣ ṣəroye gəd məqṭəl, gəd mibəz  u admaṯṯe. Hawxa maḥwele kəmmile, ‘u talgo  səmoqo‘  i  išaraṯe.  
1342. Aṯiwo  talgo ġalabe, kəmmi ‘fayəš ʕal i arʕo xnaq d arbʕo-ḥamšo (4-5) yarḥe‘.  W  u  ʕamo lə qudarwo, qəmṯo də zlamat huwewo  u  talgo.  W  bəṯər  nafəq  aʕle  ṭabaqa səməqto, naḥət aʕle ṭabaqa səməqto,  kəmmi  ‘haṯe  i  išarayḏa...‘  as  sowe əmmiwo “i išarayḏa ka ənnahu gəd howe admo bə briṯo w gəd xoyər  u  admo  bə briṯo, gəd qəṭli ḥḏoḏe.‘ Hedi hawiwo u ḥarb ʕəmumi.
1343. Ǧan: Hat naʕimo koṯe l bolox d aṯi ġalabe talgo b Məḏyaḏ?
1344. ʕAmmo Išoʕ: Afandəm əno koṯe l boli, šato... ʕƏmri  kətwobe  ḥamšaḥṣar  (15) šne, aṯiwo talgo, yaʕni zəd mə mətro. U mi šatayo  w  laxalf  l uṯewo,  uṯewo ʕəsri (20) ṣantimat, ʕaṣro (10) santimat,  ḥamšaḥṣar  (15)  santimat,  tleṯi (30) santimat. Bale i naqqayo, aṯiwo zəd mə mətro. koṯe  l  boli,  yawmo  du Danḥo, ḥatta bi zoriye ftəḥallan u darbo w azzano u yawmo du Danḥo  li  ʕito di Mart Šmuni. Bi zoriye. Yaʕni... kula... li Mart Šmuni. 
1345. I  naqqayo,  lazəm bu Danḥo məmliyowa kula. Anǧax  aṯiwo  ʕaṣro  (10)  zlamat.  Ḥəngi  d  aṯiwo talgo. Aṯi ġalabe yaquro. Balki bu saṯwo, maḥkanwo meqəm  mu  Sayfo,  uṯewo, bas ġer mi šatayo saṯwo, hawxa yaquro lə  ḥzeli.  Dayəma  uṯewo  ʕaṣro  (10) ṣantimat, ḥamšaḥṣar (15) ṣantimat, ʕəsri (20) ṣantimat...  Bu  zəyudo  tleṯi (30) ṣantimat. W ʕaṣro (10) ṣantimat, hawxa  uṯewo.  Əno  bu  zabnawo  hawxa ḥzeli. Bas šato lḥuḏe ḥzeli, hawxa saṯwo yaquro.
1346. Ǧan: Bu zabnawo u talgo d uṯewo, məqqa fašwo ʕal i arʕo?
1347. ʕAmmo Išoʕ: Fašwo yarḥo-tre-tloṯo. Fašwo naqqawoṯo hul lu qayṭo.  Tulanwole, han  naqqa  az  zabəqone  məmlanwo,  mʕarmiwole  baz  zabəqone   w   hol   d fəšarwo. Əzzewo tre-tloṯo  yarḥe  hul  d  šəḥnowa  briṯo.  Fatwo  zbaṭ (šboṭ), uṯewo oḏər ste, kətwo talgo ʕal i arʕo. E.
1348. Ǧan: I naqlayo aydarbo gərfiwo an nəgore?
1349. ʕAmmo Išoʕ: I naqqayo, u ʕamo kule gurafwo an nəgorayḏe. ʕAl  an  nəgore,  i naqqayo čəmənto-məmənto latwo. An nəgore kulle  ʕafro  wayye.  Məd  atiwo  u talgo, kul ḥa gəd sulaqwo li  gorayḏe  w  i  maġrafto  (gərəfto)  b  ide.  I maġrafto di taxtaye b iḏe w gurafwo. W  bəṯər  məd  grəfle,  han  naqqa  gəd gurašwo tawno, gurašwo ʕarʕuro w mgandarwo i goro lašan d lə doləf.
1350. Ǧan: Hat naʕimo, aṯi naqla mede maṭro ġalabe w hawiwo ṭufono?
1351. ʕAmmo Išoʕ: Maṭro, hawiwo b Məḏyaḏ, koṯe l  boli.  Naqla  qayəmowa  arġalto, mlənwo ab bote kulle maye. Aṯiwo, an  arġalyoṯo  qayimiwo  ġalabe,  ab  bote mlənwo maye.  
1352. Ǧan: Məqqa kibowe ʕəmrox?
1353. ʕAmmo Išoʕ: ʕƏmri kətwobe 12-13 šne i naqqayo. I rawmo ṭayəfo wa  w  zayədo wa w qaləbo wa ʕal an arġalyoṯanək. I naqqayo ḥzeli i rawmo  ṭayəfo wa  w  qalibo ʕal u Faso.
1354. Ǧan: Naqla ḥreto hat naʕimo, aṯi naqla mede ḥərbaṣṭo pise?
1355. ʕAmmo Išoʕ: Uṯewo ḥərbaṣṭo. Šato koṯe l  boli  aṯyo  mawbela  u  zad,  səmla xṣara ʕal u ʕamo bam milyare. Lə ṭrela nošo d oxəl ḥeṭe  w  lo  ṣʕore  w  lo mede. Kulle  qərfila,  mḥalqila  bi  arʕo,  mḥalqila.  Ġalabe  hawiwo xṣara. I naqqayo mi  ḥərbaṣṭayo  ġala  rabo  hawi.  Ḥərbaṣṭo  ġalabe  makroḥ aṯiwo. Kul freḏo, kətwoba xəd bəʕto w  kətwo  naʕəm  mi  bəʕto.  Xəd  bəʕto, hawxa rabe wən ah ḥappoṯayḏa.
1356. Ǧan: I naqlayo, ʕəmrox məqqayṣ kibowe?
1357. ʕAmmo Išoʕ: Kətwobe ʕəmri ḥamšaḥṣar (15) šne.
Səḥərat, ḥarše, bərge w falat
1358. Ǧan: Hat naʕimo, b Məḏyaḏ kətwo nošo d samwo səḥər?
1359. ʕAmmo Išoʕ: He?
1360. Ǧan: Kətwo noše d samwo səḥər?
1361. ʕAmmo Išoʕ: Afandəm (gaḥxo) ... əmmiwo...
1352. Ǧan: Ḥarše?
1353. ʕAmmo Išoʕ: E əmmiwo ‘ksaymi ḥarše‘. Kətwo  kṯowo,  ḥayriwo  buwwe.  Saymiwo ḥarše, hol lan əšnanək, u Ḥabib dəb Stad samwo.  Uṯanwo  mə  Karǧos, uṯanwo  maq  qəryawoṯanək,  kulle  mraǧanwo  mənayna.  Ho  mə  Səʕərt uṯanwo. Ho mə Təllo  uṯanwo.  Əmmiwo:  “Marlan  b  baxte  d  Aloho  d  samlan səḥər...“ Samwo u Ḥabib, hul l uʕdo, dəb Stad. Samwo. Hul  əšqaḏ  ste  samwo (gaḥxo)...
1354. Ǧan: Hat naʕimo man samwo?
1355. ʕAmmo Išoʕ: E samwo... Mə nəʕmuṯi, kətwo ġalabe d saymiwo  i  naqqayo.  Kətwo balki ʕəsri (20) zlamat ʕəwdiwo bi ṣənʕaṯe. Saymiwo səḥərat  lu  ʕamo, kṯawyoṯo-məkṯawyoṯo. Han naqqa,  məskiwo,  lə  məskiwo  laybi  d  umarnolox.  Qaṭʕiyyan e Alo (gaḥxo)... bas u Ḥabibano dəb Stad, nafəqwole  əšmo  ġalabe rabo. Alla-wakil koṯe l boli mə Təllo, mə Səʕərt aṯən  l  gabayna.  
1356. Mraǧalle meni: “B baxte d Aloho w baxtox, marle d samlan səḥər, əno kətli  nəxrayto  d šəqloli...“ W ya ste flan w hawxa. Ḥaqiqatan u mede d  samwolən  huwewo.  U mede d maḥkewonne huwewo.
1357. Ǧan: Hani d mərlox d meqəm kəḏʕət əšme d nošo mənayye?
1358. ʕAmmo  Išoʕ:  Kumarnolox  u  mede  d  koṯe  l  boli,  saymiwo   ġalabe.   Lə kəmxaṭarnolle.  Bas  u  Ḥabib  dəb  Stad  u  abro  du  Malke  dəb   Abrahəm, kəmxaṭarne. Hul əšqaḏ ste samwo. Hul d aṯino samwo.  
1359. Ǧan: Kətwo nošo d ḥarwo bab bərge w d məžġalwo ʕal i hawa?
1360. ʕAmmo Išoʕ: Əmmiwo hawxa masayəl  ġalabe.  Kətwo  noše,  hawxa  fəhmiwo  bab bərge, fəhmiwo mən gəd howe. Ema gəd howe maṭro, ema gəd oṯe talgo.  Fəhmiwo hawxa, yaləfiwo šaġlat ʕanʕana. Yaʕni lo mə madrašto  yalifi,  d  qurewo  mi hawa w mu təqən di hawa. Bas taxmini əḏʕiwo.
1361. Ǧan: An nošani d əḏʕiwo man wən?
1362. ʕAmmo Išoʕ: Kətwo masala u Ḥəske, əmmiwole “ḥəske“  fuhamwo  mawxa  masayəl.  Kətwo u ʕAdo dəb Maqsi Alyas, kətwo u Ḥanne dəb Šuše, ḥa karyo naʕimo.  Hawo mšayliwo mene: “ʕAmmo Ḥanne ramḥəl mən gəd howe?“ aw “Bəṯər ʕaṣro (10)  yawme mən gəd howe?“ Umarwo:  “Abri  gəd  howe  quro,  gəd  howe  talgo,  gəd  howe hawa...“ w ḥaqiqatan huwewo. Mšayliwo mene.
1363. Ǧan: Han naqqa hani kṯowe kətwolən w ḥayriwo bənne w əmmiwo əlla?
1364. ʕAmmo Išoʕ: E xayal, yalifo... ʕanʕana, yaləfiwo hawxa. Šqiwolle, xəd  ḥa  d yoləf mə ruḥe. Mawfaqwolle mə qəm ruḥayye. Lo, kṯowe nošo lə  qurewo.  Kṯowe man qurewo! Nošo b Məḏyaḏ (gaḥxo) tre latwo qaroye i naqqayo.  
1365. Ǧan: B Məḏyaḏ bəṯər mu Sayfo ḥaroše, saḥore kətwo?
1366. ʕAmmo Išoʕ: Šaməʕno (gaḥxo) u Ḥabib dəb Abrahəm, əmmiwo:  “Ksoyəm  ḥarše“.  E han naqqe bəṯər maḥ ḥaršanək ste mahzamle  mu  baytayḏe,  mahzamle  kəlle  b Awuṣturya. Saymiwo. Hawxa kətwo niše saymiwo...
1367. Ǧan: Bəṯər mu Sayfo, bəṯər mu Sayfo....
1368. ʕAmmo Išoʕ: Bəṯər mu Sayfo, hano šaməʕno u,  əno  maṭino  u  Ḥabibano  dəb Abrahəm ġalabe samwo. Ġalabe ġalabe samwo. Uṯanwo ho mlə  ḥḏor  d  Badlis  w Səʕərt l gabe, samwolle ḥarše.
1369. Ǧan: ʕAmmo Išoʕ lo uʕdo bu zawno ḥaṯano, bəṯər mu Sayfo, hat  naʕimo,  yaʕni i naqqayo ste nošo samwo ḥarše. Man kətwo?
1370. ʕAmmo Išoʕ: E hawo lə kuḏaʕno, əmmiwo: "I  Ḥana  i  aṯto  du  Ablaḥad  ḥaloqo ksaymo səḥərat." W flan hawxa maḥkanwo. E əno lə səmli səḥərat,  lə  kuḏaʕno saymiwo. Goya i Məṣro saymowa w fəlan.
1371. I aṯto (Fərdo): U qašo də Mzizaḥ...
1372. ʕAmmo Išoʕ: U qašo də Mzizaḥ samwo. Dayəma hawo, u ḥa  d  luzamwo  uzzewo  l gabe samwo.
1373. I aṯto (Fərdo): Həə bə hno hawo dəb Galliyo...
1374. Ǧan: U ʕAziz dəb Galliyo?
1375. I aṯto (Fərdo): U ʕAziz dəb Galliyo...
1376. ʕAmmo Išoʕ: U ʕAziz dəb Galliyo ste  guḥaxwo  ʕal  u  ʕamo.  Umarwo:  "Ksamno ḥarše". Hawo ste aṯiwo mi ʕaskariye, aṯiwo,  ʕaskar  də  Fransa we,  daʕərwo aṯiwo  umarwo;  "Ksamno  səḥərat."  Əzzənwo  l  gabe.  U  baytayḏe  bəṯər  Mor Barṣawmo we. Bəṯər mṣaqatwo w flan fayišwo tamo. Mayəṯ kumarno tamo.
Waṣiṭat, ṭrəmbelat...
1377. Ǧan: Hat naʕimo aṯi ṭiyarat l Məḏyaḏ?
1378. ʕAmmo Išoʕ: I naqqa, awwəl ṭiyara d aṯyo  l  Məḏyaḏ,  šqiwolle  u  qəsəm  di Gorame kule mu waṭandaš, li ḥkume bi zoriye. W  səmwola  maydan  di  ṭiyara.  Awwəl ṭiyara d aṯyo l Məḏyaḏ, tarte aṯən, awwəl naqqa. Kətwo, i šato dat  32 (1932). 
1379. I šato dan 1932 awwəl ṭiyara d aṯi  l  Məḏyaḏ.  Han  naqqe  u  ḥa  d əbʕewo  d  ruwaxwo  bənne,   marwəxiwonne,   makrəxiwonne,   ubiwo   kallat.  Makrəxiwonne hawxa  šawṭo  w  manḥətiwonne.  Əno  ḥzeli  hayo.  Awwəl  naqqa səmwolle, əmmiwole: “U Maydan di ṭiyara“ b Məḏyaḏ...
1380. Ǧan: Ayko we?
1381. ʕAmmo Išoʕ: Bi Gorame. Mi Sahrənǧ... bayn li  Sahrənǧ  w  l  Astəl.  Bayn  l Astəl w l Məḏyaḏ. Kətwo tamo arʕoṯe dam məḏyoye, saymiwonne ṭayara Maydani.
1382. Ǧan: Aṭ ṭiyaratanək ʕaskariye wən siwil wən?
1383. ʕAmmo Išoʕ: Kumarno ʕaskariye wayye. Siwil i naqqayo latwo. Kulle  ʕaskariye wayye. Bəṯər nafiqi u siwil.
1384. Ǧan: Awwəl ṭrəmbel ema aṯi l Məḏyaḏ?
1385. ʕAmmo Išoʕ: Awwəl ṭrəmbel ban 1932, ḥzeli awwəl ṭrəmbel d aṯi  l  Məḏyaḏ....  Afandəm u Ḥanna dəb Karimo, b Qəršahər (Kırṣehir), qləʕwolle lu  sərgun.  Mə Qəršahər aṯi makkina l Məḏyaḏ. Aḥna bi madrase wayna w naḥətina azzano.  Bat 23 (1923) we, baḥ 21  (1921) we,  bat  22  (1922) we,  bat  23  (1923) we...  Azzano mfaraǧlan aʕle, mawbele i Mane w i Ṣariya i aṯto məblile  l  Qəršahər (Kırṣehir). Əno awwəl ṭaqsi hawo ḥzeli. Awwəl ṭaqsi.
1386. Ǧan: Qay msarganwolən ʕammo Išoʕ? Msarganwolle ġalabe?
1387. ʕAmmo Išoʕ: Msarganwolle am məḏyoye, aṣ ṣəroye w aṭ ṭaye d  kətwayye  “ileri gelenler“. Yaʕni d kətwolle žġaliye, d kətwən rabe. Kulle  msargəniwonne  mə Məḏyaḏ. Aṭ ṭaye w aṣ ṣəroye. Qəlʕiwonne lu Anadol, l Qəršahər w  l  Nawšahər (Nevṣehir)  w  l  Qaysar  (Kayseri)  w  l  Anṭalya  w  l  Muġla  qəlʕiwonne, mbarbəziwonne. D lowe ʕəsyan mqabəl di ḥkume. Hani d lə qədri saymi ʕəsyan.
1388. Ǧan: Qay bu zabnawo kətwo hawxa mede?
1389. ʕAmmo Išoʕ: He?
1390. Ǧan: Kətwo hawxa?
1391. ʕAmmo Išoʕ: E kətwo.  I  naqqayo  ḥaṯo  nafəqwo  Šex  Saʕid,  u  ʕəsyan  dak kurmanǧ. Nafəqiwo ʕəsyan. Bəṯər  Atatürk  dəšiwole,  šnəqwole  Šex  Saʕid  w šnəqwole ġalabe  ʕamo  bi  masalayo.  Laǧan  d  soyəm,  qodər  soyəm iǧraʕat (b tərki, iʕrat). Ġalabe šnəqwole ʕamo,  qṭiwole  ʕamo  baṭ  Ṭurone ġalabe. Məbliwo u ʕamo w qəṭliwonne. W əzzewo  w  əzzewo  bi  hawa,  d qədri... i ḥkume d saymo ḥakimiye ʕal i dawle.
1392. Ǧan: Kəmmi i naqqa də šnəqqe Šex Saʕid w an nošayḏe,  kəmmi  ‘kətwo‘  ġalabe səryoye ste ʕam Šex Saʕid, šənqənne šrolo yo?
1393. ʕAmmo Išoʕ: E kəmmi: "Kətwo". Aḥna, lə kuḏaʕnolle. I naqlayo ʕəmri  naʕimo we.  Anǧax, i naqqayo ʕəmri kibowe čaʕ əšne. Šnəqwolle mene ġalabe. ʕAm Šex  Saʕid ste tak-tuk  ṣəroye  ste  šnəqwolle.  Ənkan  b  maḏʕo  w  ənkan  dlo  maḏʕo, šnəqwolle. B Tunǧeli šnəqwolle, bə Diyarbakər šnəqwolle, qṭiwolle  ṣəroye  i naqqayo ġalabe. Hawxa šaməʕina, lə ḥzelan, bale šaməʕina.
Larwal d Məḏyaḏ kroxo
1394. Ǧan: Hat naʕimo, l larwal d Məḏyaḏ, awwəl naqla layko azzox? Raḥuqo...
1395. ʕAmmo Išoʕ: Awwəl naqqa mə Məḏyaḏ d nafəqno, awwəl naqla azzino l Mərde.
1396. Ǧan: ʕƏmrox məqqayṣ we?
1397. ʕAmmo Išoʕ: ʕƏmri, ban 1932 azzino l  Mərde.  Əno  w  u  ʕIsa  dəb  Awrohəm.  Ftəḥliwoli dəkkano d əzzi šuqalnoli mal. Azzino l bə Ḥanna  ʕAmun.  Fayišina gabayye lalyo. Qayəm azzano li  dəkkanaṯṯe  šqilan  mal  w  manṭelan.  Awwəl naqqa d azzino bi šato dan 1932 azzino.
1398. Ǧan: ʕAmmo Išoʕ, koṯe l bolox i naqqayo u yuqro  dan  noše  iḏa  saṭ  ṭaye we əlla sam mšiḥoye we?
1399. ʕAmmo Išoʕ: Afandəm, i naqqa d kətwo b Mərde, i naqqa d azzino, aṣ ṣəroye  d Mərde ġalabe qawye wayye. W kətwolən ġalabe noše “ileri gelen“  rabe.  Kətwo i naqqayo bə Ḥanaše, kətwo bə ʕAmun, kətwo bə... Kətwo ʕaylat rabe  ġalabe.  Kətwo ʕAmaniyel Šoḥa, hawxa kətwo  ʕaylat,  rabe  ġalabe.  
1400. Kətwolle  əšmo  w yuqro ġalabe. Skandar  Adam  w  ġer,  hani  kətwolən...  Kətwo  ʕaylat  rabe ġalabe, ġalabe. I naqqayo b Mərde kətwo... Bu zabnayḏi  d  maṭino  kətwo  bə Saxle-maxle w hawxa ʕaylat kətwo. ʕAylat zangin w ġalabe qawye.
1401. Ǧan: I naqqayo d azzox Mərde naḏəfto wa?
1402. ʕAmmo Išoʕ: Mərde baš wa i naqqayo. Yaʕni latwo i naqqayo makkinat.  Makkinat lə ʕuwadwo. Əzzanowo ʕal ab baġle. Rəwxinawo,  əzzanowo  lalyo  fayšinawo  b Maḥsarte w deri yawmo əzzanowo ʕal ab baġle l  Mərde.  I  naqqayo  Mərde  az zabəqonayḏa ʕiqe wayye  ġalabe.  Bəṯər  hedi  li  ḥkume  maḥrawla  dəkoṯo  w maʕmarla, səmla d qədri am makkinat d ʕəwdi b gawa. Ġalabe ftəḥla  dəkoṯo  b Mərde. Meqəm Mərde ġalabe ‘sıkı‘ wa.
1403. Ǧan: I naqqayo d azzox, i šuqo d Mərde mən šəkəl wa, mən kətwo  b  gawa,  mən mzabniwo?
1404. ʕAmmo Išoʕ: Afandəm Mərde, Mərde kətwoba təǧǧar ġalabe rabe.  Šaqole  d ʕamro, šaqole d galde, manifaṭoračiye kətwo.  Markaz  di  taǧara wa.  U  ʕamo kule uṯewo, mə Gziro, uṯewo mu Ṣawro, uṯewo mi Maḥsarte, uṯewo mə  Karboran, uṯewo... Šəqliwo mal ġalabe. I naqqayo kətwo təǧǧar ġalabe rabe b Mərde.  An noše d Mərde saymiwo ətxalat mə Ḥalab, saymowa  ətxalat  mə  Ṣṭanbul.  
1405. Kətwo təǧǧar baynoṯayye ġalabe rabe. Čənki mu sabab  d  kətwo  tren,  manṭanwo  bu tren mə Ṣṭanbul w mə Ḥalab  nəqliwo.  I  naqqayo  Mərde  zəd  mə  Diyarbakər ʕawədto wa. Mərde ġalabe ʕəwdowa.  Diyarbakər  əṯyowa  šəqlowa  mə  Mərde.  I naqqayo Mərde ġalabe ʕawədto wa, kətwola təǧǧar ġalabe rabe.  
1406. Ǧan: Bu zabnawo l azzox li Dayro du Zaʕfaran?
1407. ʕAmmo Išoʕ: Bele. I  Dayro  du  Zaʕfaran  i  naqqayo  ʕamərto wa.  Kətwoba  i naqqayo tloṯo-arbʕo ḥasye, u Faṭəryarxo maqəmwola li ḥkume.
1408. Ǧan: Qay?
1409. ʕAmmo Išoʕ:  Maqəmwola,  maqəmwola  lə  kuḏaʕno,  əmmo:  “Afandəm  lazəm qaymət!“ Qayəm. Qayəmwo u Faṭəryarxo azzewo l Mawṣal, lu Hənd,  lə  kuḏaʕno.  Bas kətwo tre-tloṯo ḥasye. Kətwo ḥasyo Mixayel, w kətwo ḥasyo  Ḥanna  Gandor w kətwo ḥasyo Ḥanna Dolabani. Kətwoba i naqqayo i Dayro du  Zaʕfaran  tloṯo- arbʕo w ʕaṣro-ḥamšaḥṣar-ʕəsri dayroye. Kətwoba šwaʕ-tmone  dayriyoṯo.  
1410. Kətwo i naqqayo dayroye ġalabe. I Dayro du Zaʕfaran ʕamərto wa. I naqqayo... Bas  u Faṭəryarxo li ḥkume maqəmla, Faṭəryarxo Alyas we.  Alyas  u  ʕammo  d  Ǧamil Šakər. Maqəmwola azzewo lu Hənd  w  bu  Hənd  mšane.  Hul  l  uʕdo  kəlle  u qawrayḏe bu Hənd w kowe ʕəǧubat ʕal u qawrayḏe.
1411. Li ḥkume maqəmla. Amma bi šato dat 23 (1923) we, dat  22  (1922) we,  da  21 (1921) we, maqəmla li ḥkume u Faṭəryarxo mi Dayro du Zaʕfaran.
1412. Ǧan: Hat ḥzelox Faṭəryarxo Alyas?
1413. ʕAmmo Išoʕ: Lə ḥzeli bas ḥzeli u  aḥunayḏe  w  ab  braziyayḏe.  I  ṣurtayḏe ḥzeli, huwwe lə ḥzeli. Bas Faṭərayarxo Afrəm ḥzeli.
1414. Ǧan: Ayko ḥzelox?
1415. ʕAmmo Išoʕ: B Ḥəməṣ.
Qaroye w frose
1416. Ǧan: Hat naʕimo, ḥzelox nošo d qurewo gazetat, kṯowe b Məḏyaḏ?
1417. ʕAmmo Išoʕ: Əno ḥzeli,  yaʕni  ġalabe  nəquṣo  qroyo  d  ġazeta,  d  quranwo ġazeta... I naqqayo i  ġazeta  ḥaq  diḏa  tre  qəruš  w  falge wa.  Yaʕni  aq qaroyayḏa b Məḏyaḏ kula arbʕo-ḥamšo wayye. Anǧax  hawxa  kətwo.  ʕAladdin  u aḥuno d Saʕdat u kačal, qurewo. U ʕAbdəlmasiḥ dəb Safar qurewo... Kətwo  kmo hawxa quranwo ġazeta. Umarnowo:  “Mən yo?“  Əmmiwo:  “Ġazeta yo“.  I  naqqayo  i ġazetaṯe mzabniwola i ḥḏo bə tre qəruš w falge.
1418. Ǧan: Ayko mzabniwola?
1419. ʕAmmo  Išoʕ:  Mzabniwola,  kətwo  ḥa   mzabanwola,   lə   kuḏaʕ,   dukkanči, manṭanwoleyo, uṯewoleyo kul  naqqa  mə  Mərde  bi  posta.  Kul  šabṯo  naqqa uṯanwo. Manṭanwonne ʕal ḥḏoḏe, mzabanwolle. I  ḥḏo  bə  tre  qəruš  w  falge šəqliwola. I naqqayo i ġazeta tarte fəṯoṯo wa,  tloṯ  fəṯoṯo wa,  latwo  hawxa rabe. Af fəṯoṯaṯṯe naʕime wayye.
1420. Ǧan: ʕƏmrox məqqayṣ kibowe?
1421. ʕAmmo Išoʕ: ʕƏmri i naqqayo, kətwobi ḥṣar-traḥṣar (10-12) əšne,  i  naqqa  d quranwo  i  ġazeta.  Hedi  bəṯər,  hedi  bdewoli  əno  šuqalnowo.  Naqqawoṯo qurenowo. Əšme di ġazetayo “Karagöz Gazetesi“. Əmmiwola “Qaragoz  Ġazatasi“, e hayo qurenowola.
1422. Ǧan: B tərki wa lo?
1423. ʕAmmo Išoʕ: B tərki wa naʕəm.
1424. Ǧan: B ḥarf ʕarabi?
1425. ʕAmmo Išoʕ: B ḥarf, Eski Türkçe (tərki ʕatiqo). Eski Türkçe w  b  tərki wa  i qrayayḏa. Aḥ ḥarfat diḏa ʕarabi wayye. Yaʕni bu tərki ʕatiqo, ḥarf ʕarabi  w lišono tərki.
1426. Ǧan: B Məḏyaḏ kətwo nošo d qurewo kṯowe, ya ste d lubakwo bak kṯowe?
1427. ʕAmmo Išoʕ: Kətwo ġalabe maraqčiye. Meqəm kətwo  ġalabe  qaroye  dak  kṯowe.  Ġalabe  ġalabe.  Hawxa  kətwo.  Ġalabe  qaroye,  mak  kṯowe  ʕatiqe fəhmiwo. Mqafanwo kṯowe ʕatiqe. Uṯewo kṯowe ʕatiqe m lə ḥḏor  Səʕərt.  Əno  u mede d kuḏaʕno b  Səʕərt,  ḥəḏor  Ḥəlwan  bad  dəkoṯanək,  Aruḥ-meruḥ  kətwo səryoye, qṭəliwonne. Ḥa qašo  kətwole  kətupxana  ġalabe  rabṯo.  
1428. Han naqqa fəšlewole ḥḏo kačke. Hayo ste hawyowa armalṭo w  samyowa.  Əmmo:  “Mən  gəd saymono bak kṯowani? D nəfli b iḏe daṭ ṭaye gəd  məqḏənne!“  Qayəm  mšayaʕla bəṯər Xori Malke, u abro d Xori Gawriye. I naqqayo  bə  Diyarbakər  kuhno we.  Hawi ṭaṣadəf, mšayaʕla bəṯre, mərla: “Tox yabo kit kṯowe dab  babayḏan  harke b  w kaldoyo... d uballoxne!“ 
1429. Qayəm azze. Hulale 24 lirat d dahwo, u mede  d fahəmno mi žənnəke. Hulale kṯowo ġalabe qimatli. W hulale  kṯowo  naʕimo  i kṯawtayḏe kṯəwto, anǧax bu qalam məkṯowo hayo. Latwo bə briṯo kula  xədwoṯa.  U kṯowawo ḥzeli. Mayəṯwo Xori ʕAbdalla, hala Xori Malke, u  həwwole  l  Xori ʕAbdalla. 
1430. Tlele w mawbele l  Awuṣṭuralya  w  mzabanle  u  kṯowawo  b  ġalabe kallat qimatli. Kṯowo layt bə briṯo xədwoṯe. Əno ḥzeli  hawo.  W  aṯi  omər: “Afandəm goya gəd maʕmarno ʕito bak kallatani w gəd samno...“  W  azzən  ak kallat stene w ak kṯowe ste azzən. W han naqqe mən hawiwo  bak  kṯowanək  lə kuḏaʕno. Manṭewole kṯowe ġalabe, məqdar rabo. Mə Aruḥ  w  mad  dəkoṯanək.  
1431. B zabno kətwo kaldoye tamo, naṣṭərnoye kətwo. Mqafewole kṯowe,  kətwo  ġalabe.  Han naqqa u babo di  žənnəkaṯe  qašo we.  Qṭəlwolle  bu  Sayfo.  Fəšwola  ḥḏo žənnəke w han naqqa qayəm mšayaʕla bəṯr u Xori w  hulalene.  W  ak  kṯowanək uʕdo lə kuḏaʕno mən səmme bənne?
1432. Ǧan: Kəḏʕət əšme d noše ġer d qurewo b Məḏyaḏ?
1433. ʕAmmo Išoʕ: Kṯowe, e naʕəm quranwo, ġalabe. Qaroye b  Məḏyaḏ  kətwo  ġalabe.  Yaʕni hawxa d quranwo bu ʕarabi w bu.  Kətwo  ʕAbdəlkarim  dəb  Maqsi-Musa, kətwo u Dawud dəb Hərməz, kətwo u  ʕAbdəlʕaziz  dəb  Ḥanne  Safar,  kətwo  u Šamʕun dəb Ṣawme, hani u ʕIsa dəb Awrohəm, Šamšo Ḥanna. Hani  qaroye  ʕatiqe wayye. W quranwo kṯowe ġalabe šafire. W kətwo  Qašo  Ǧərǧo  u  babo  d  Xori Nəʕman w d Xori Gabro. Quranwo  kṯowe  hani.  
1434. Kətwo  Xori  Gawriye,  quranwo hani, e. Babi uḏaʕwo qurewo, lo  ġalabe.  Əšmo  uḏaʕwo  qurewo,  əno  ḥzeli, maṭinulle. W kətwo  qaroye  ste,  bəṯər  kayise  d  nafəqiwo,  Qašo  Šamʕun, nafəqwo, afandəma söyliyeyim,  qašiše  hawxa  ġalabe  kayise.  E  mə Məḏyaḏ nafəqwo hani Xori Brahim, uʕdo kəlle  harke.  
1435. Hano  Xori  Brahim  dəb Čalma yo, kəmmile ‘Aqṣan‘, e. Hawo ste nafəq qaroyo kayiso. W kətwo u  Malke dəb Mayya, hani qaroye kayise wayye. U mede d koṯe l  boli.  Kətwo  u  Dawud dəb Šamʕun  Baḥḥo.  Kətwo  afandəm  bu   qaroye.  Man  ḥreno?  Hawxa  kayise kətwo... Šamšo Yusəf u ṣaqaṭ.  Hani  qaroye  kayise  wayye.  Kətwo  afandəma söyliyeyim u Barṣawmo dəb Qašo Ǧərǧo, ham qurewo b  w ham  qurewo  b  tərki.  Hani maṭinolən, qaroye kayise wayye.
1436. I aṯto (Farida): U Tamito, u Tamito.
1437. ʕAmmo Išoʕ: U Tamito lo. U Tamito lo, e.
1438. Ǧan: Hat naʕimo kətwo nošo ṭalaba d  əzzənwo  quranwo  larwal  d  Məḏyaḏ?  B Mərde...
1439. ʕAmmo Išoʕ: Naʕəm naʕəm. Kətwo i naqqayo, u  ḥa  d  əzzewo  qurewo,  qamayto əzzewo l  Mərde  sə  Məstər  Franga.  Kətwo  Qunaġ  dan  Amarikan,  kətwolle qollež lan amarikan tamo. U ḥa d əbʕewo d l uṯewo mene d qore qrayat  rabe, ġalabe, əzzewo sə Məstər Franga. Qurewo tamo ingilizi, ʕarabi w gah qəsəm.  W bəṯər u ḥa d əbʕewo, əzzewo l Ṭarṣuṣ, əzzewo l  Qaysar.  Kətwo  madrašyoṯe rabe dan amarikan  tamo.  Qolležat  ġalabe  rabe,  quranwo  tamo.  
1440. Meqəm  as səryoye tamo  quranwo.  B  Mərde  w  Ṭarṣuṣ  w  b  Qaysar.  Əno  ḥzeli  hani madrašyoṯo rabe. Meqəm lə Ṣṭanbul w ʕAnqara nošo  l əzzewo.  Əno  ḥzeli  tamo əzzənwo. Ḥatta  əno,  ġalabe  maraqči  di  qraye wi,  qayəm  babi  omər:  “Gəd mšayaʕnolox l Ṭarṣuṣ, qray b ṭarṣuṣ.“ 
1441. Qayəm kṯəwlan əšman, səmlan  muxabara, i šato bə... d ubina ḥaq du məklo w du štoyo w du dmoxo w di madrašto  kule, kumarno, ha ha d luweno  ġalṭo,  23  lirat  d  dahwo we.  Babi  mqayadleli  w mḥaḏarli aǧ ǧulayḏi, ṣafro, m ṣafro gəd  əzzino  lu  qolležano  d  Qaysar.
1442. Qayəm kətwoli ʕamṯo, i  aṯto  du  ʕIsa  dəb  Awrohəm,  əšma  Sətto wa.  Aṯyo mərlale  l  babi:  “Barṣawmo  gəd  mšayʕatle  l  tamo  gəd  məqṭəl,  gəd miḏayəʕ...“ Qayəm maḥrawla u fəkər d babi. Səmlan lə səmlan lə  mšayəʕleli.  W qayəm kayəwli. Maṭino l  daraǧe  d  mawto  stene  w  əmmi:  “Mayəṯ!“  W  lə mšayəʕleli.
1443. Ǧan: Kəḏʕət əšme d naʕime aw də ʕlayme d azzən də qralle?
1444. ʕAmmo Išoʕ: Ḥzeli, əno maṭino maṭino. Kətwo Anis  qurewo.  U  abro  d  Əsqəf ʕAmaniyel. Hawo azzewo li qraye, qurewo. Bəṯər maṭiwo Ḥabib,  kətwo  abre  d Əsqəf ʕAmaniyel, hawo stene qurewo. Hani azzənwo, quranwo b  dəkoṯe  raḥuqe.  Kətwo masala u  Brahim,  abre  d  Əsqəf  ʕAbdəlmasiḥ,  kətwo  abre  d  Əsqəf ʕAbdəlmasiḥ u Ǧano w u Ǧayməs, hani stene w Yusəf. Hani  quranwo  madrašyoṯo ʕloye b Amarika. Quranwo. 
1445. Han naqqa,  ho  maṭən  l  Amarika.  Uʕdo  qəsəm mənayye kəllən b Amarika. Qəsəm mənayye mayəṯi w qəsəm kəllən kfayši  saġ ne.  Hani quranwo madrašyoṯo ʕloye, hawxa. Yaʕni meqəm,  nošo   d  əzzewo  qurewo bam madrašyoṯo dat tərk, lawiwo. Bəṯər  b  zabno,  qayəm  ftəḥwo  əmkan  laʕ ʕlayme d Məḏyaḏ. Ənkan duwanwo  taxtorin,  ənkan  duwanwo  mhandəsin,  ənkan duwanwo ġer mede bam muʔassasat. Əzzənwo quranwo bə Ṣṭanbul.  
1446. Fəšwole  ftəḥwo əmkanat əzzənwo quranwo. Maṭino lani, uʕdo  kit  tre  mənayye  harke  toxtor Malak w toxtor Gawriye Use. Mi madrašto də Ṣṭanbul xtəmme. W kətwo mə  Hazax stene u abro d Qašo Ǧərǧis. Kətwole abro ġalabe  kayiso.  Hawo  ste  qurewo, xtəmwole. Aṯiwo bi  ṭiyara  w  i  ṭiyara  nafəlowa  w  qṭil.  Uʕdo  kəlle  u qawrayḏe... Kətle aḥuno harke Afram b Örebro.
1447. Ǧan: Ayna šato hawyo haṯe?
1448. ʕAmmo Išoʕ:  Hano Musa ġalabe zlam kayiso we, nafəlowa i ṭiyara  w  qṭəlwo w manṭewolle i ǧanazayḏe, səmalle qwarṯo b Hazax. E Aloh laybi d  umarnolox, lə kuḏaʕno?  I  šato  lə  fayəš  kəmxaṭarnola.  Bas  azzano  li  qwarṯayḏe, qwərwolle tamo b Hazax bi maqbara dak kaldoye. Kətwo dawme tamo,  maḥətwolle u qawrayḏe bayn ad dawmanək.
1449. Ǧan: Yaʕni haṯe hawyo bu zawno ḥaṯano, baš 70 yat, bat 80 yat?
1450. ʕAmmo Išoʕ: Lo lo. Meqəm maš 70, meqəm mat 80 we. Meqəm maš 70, bayn laḥ  50 w lan 60 hawxa mede. Hawxa we e. U  tarixayḏa,  haqqa  lə  kəmxaṭarnole,  bas azzanowo li ǧanazayḏe. Zʕuro  ġalabe  ʕazizo we.  Ġalabe  qimatli we.  Qurewo ġalabe, xtəmwole i madrašto w aṯiwo l su babo. U babo Qašo  dak  kaldoye  bə hno we b Hazax. ‘Qašo Ǧərǧis‘  əmmiwole.  
1451. Uʕdo  kətle  aḥuno  Afram  Qayar  b Örebro, šamošo yo. Ḥatta abiʕi d saymile qašo  las  səryoye,  bəṯər  səmme  i fətnayḏe, lə səmme. Uʕdo kəlle  šamošo.  Kətwole  aḥuno  hano  Musa,  ġalabe qaroyo kayiso we, nafilo i ṭiyara qṭil w fayəš. U qawrayḏe kəlle b Hazax.
Daʕ ʕAyne Zahure: Aw Ar Rus
1452. Ǧan: Hat naʕimo bayn das səryoye nošo mbaḥaswo aw mbaḥsiwo də gəd oṯən  ‘daʕ ʕayne zahure‘? Gəd maxləṣilan...
1453. ʕAmmo Išoʕ: Əmmiwo: “Aḥuno daʕ ʕayne zahure ged  oṯən“  ʕal  u  ‘rus‘  əmmiwo ‘ʕayne zahure‘,  gəd  oṯe  u  rus  w  gəd  samlan  əstəqbal  w  gəd  šuqelan əstəqlaliye w gəd qoṭəl. Hani  d  kətne  muxaləf  naṭiri  w  naṭiri.  Hul  d qayəmno stene w maṭino w masəwli, əmmiwo: “Gəd oṯən  daʕ  ʕayne  zahure!  Gəd oṯən daʕ ʕayne zahure! W daʕ ʕayne zahure!“ W  ʕayne  daz  zahure  man yo?  U rus yo. Əmmi: “Gəd oṯe!“ W l aṯi! W l aṯi! W l aṯi! W l aṯi!
1454. Ǧan: ʕAmmo Išoʕ, qay kətwo waʕəd, ya soz gəd saymi dawle las səryoye?
1455. ʕAmmo Išoʕ: E kətwolle! Hawxa kətwo! Yaʕni taxmin  də  gəd  oṯe  ste!  Yaʕni aydarbo? Muxabarat saymiwo aʕmayye bu sər.  Nošo  mə  gabayye  uṯewo  əmmiwo: “Gəd oṯe daʕ ʕayne zahure! Gəd oṯe daʕ  ʕayne  zahure!“  W  l aṯi  daʕ  ʕayne zahure! W l aṯi daʕ ʕayne zahure! Hul d mayiṯina ste l aṯi daʕ  ʕayne  zahure!  E.
Gəbone ʕAtiqe b Məḏyaḏ
1456. Ǧan: Kito ag gubone di Sahrənǧ, hani mən yo i masalaṯṯe?
1457. ʕAmmo Išoʕ: Naʕəm e. Ag gube di Sahrənǧ, afandəm hani ag gube di Sahrunǧ  lu mḥasyo d Galle Hərməz səmile. Məḏyaḏ  latwoba  maye,  huwewo  ṣahwo  ġalabe.  Qayəm  m kise  di  baladiye,  ḥfərwole  arbaʕ-ḥamməš  dəkoṯo,   əmmiwola   ‘i Sahrunǧ‘. Ḥḏo bi xaṣra dəb Xalaf Yaḥqubo wa, ḥḏo bi  xaṣra  dəb  Čalma wa  w ḥḏo bi xaṣra di Ǧəmhuriye wa. Kəmmiwola ‘i Sahrunǧ‘.  Hani,  kul  gubo  mani rabo w kətwole arbo-ḥamšo feme w gəbone rabe w šəqliwo maye ġalabe. 
1458. I  naqqa d ʕayqowa ʕal Məḏyaḏ, fətḥiwonne lu ʕamo. U ʕamo nuqalwo w šutanwo  mənayye.  W d ʕayqowa aʕlayye nəqliwo  bag  gawde,  bat  tanagayat  ʕal  aḥ  ḥmore  mə Karǧos, mə Kafro, mə ‘Kahniya Kur‘ əmmiwola. Manṭanwo maye, hawxa.  
1459. W  kətwo qəryawoṯo dam mḥalmoye ste, kətwolle maye, əzzənwo šəqliwo mənayye.  Nəqliwo bat tanagayat ʕal aḥ ḥmore, manṭanwolle  l  Məḏyaḏ.  Hul  d  Aloho  d  ubewo maṭro. Taymiwo naqqawoṯo am maye d  Məḏyaḏ,  lə  fašwo  maye  abadan.  U  ḥa duwewole sawal d mawbewole l dəkṯo masala, ya l Karboran, ya l Kafro,  ya  l Karǧos, ya li Bənkelbe lašan u  sawalayḏe  d lə  foyiš  ṣahyo  w  məbliwo  aq qaṭʕaṯṯe l tamo.
1460. Ǧan: Ag gubone di Sahrənǧ meqəm mu Sayfo simi?
1461. ʕAmmo Išoʕ: Meqəm mu Sayfo b ḥamšaḥṣar-ʕəsri (15-20)  əšne.  Səmile  l  Galle Hərməz, ftəḥile. Galle Hərməz baladiya rayyəsi b Məḏyaḏ we.  Luwwe  ftəḥile.  Əno l babi hawxa maḥkəleli. W ḥzalli əno  b  ʕayni  w  kəllən  ag  gube  heš mawǧud ne. W kətwo u Gubo d ḥaqlo, d ḥaqlo  bu  darbo  d  ʕƏrnəs.  Hawo  gubo ġalabe ʕatiqo yo.  Goya  əmmiwo  əəəəə  “Du  Griġo yo“.  Amma  ftəḥle.  Huwwe ftiḥowe, lə kuḏaʕ, ḥala mawǧud, gubo ġalabe rabo.  Kətle  tloṯo  feme,  gubo rabo. Hawo meqəm mə Galle Hərməz ftəḥḥe u gubawo.
1462. Ǧan: Kəmmi “U Gubo di ḥaqlo“, bəṯər  mə  ḥkeye  ftiḥ,  əlla  kətle  ḥkeye yo, kəmmi: “ʕAl foṯe du gubano,hawi ḥubo bayn l ḥa w lə ḥḏo...“
1463. ʕAmmo Išoʕ: Kəmmi hawxa, maḥkalle hawxa. Hawxa hawi šayiʕa b Məḏyaḏ. Amma  u asasayḏa lə kuḏaʕnola.  Bas  hawxa  mede  hawi.  U  Gubo  d  ḥaqlo,  kətwole muʕamala tarixi. E maʕlum u zawno  maṭʕəlelanne  hani  kulle.  E.  Čənki  bə kṯowe lə qrallan... I šayiʕaṯe kərxowa mə dəkṯo l dəkṯo, mə femo l femo.
Ṣaydo w Mṣaydone
1464. Ǧan: Hat naʕimo kətwo mṣaydone b Məḏyaḏ d əzzənwo lu Ṭuro?
1465. ʕAmmo Išoʕ: Naʕəm, naʕəm. Afandəm b Məḏyaḏ kətwo mṣaydone ġalabe. Kətwo  əno maṭino lam mṣaydone. Kətwo  u  Nəʕman  dəb  Gawwo,  əmmiwole:  "Hano  ḥa  mam mṣaydone we." Kətwo, hul l uʕdo stene kəlle u Gawriye dəb Ruʕyo. Hul  l  uʕdo kəlle kəzze lu ṣaydo kəmṣayəd, kulle mrabanwo qaqone.  W  əzzənwo.  U  Karim dəb Bəṭṭe əzzewo, ḥreno hawxa, mrabanwo qaqone  w  əzzənwo  falge  d  lalyo.  Nəḥtiwo  hol  Qayasa,  w  əzzənwo  lə  ḥḏor  Kafro-mafro,  mlaṣanwo  aq qaqonaṯṯe məskiwo qaqone. Əno ḥzeli, maṭino  hanək  ḥzalli,  kətwo  mṣaydone ġalabe b Məḏyaḏ. 
1466. Ḥatta naqla u Nəʕman maḥətle aq qaqonayḏe b  katfe  w  azze lu ṣaydo, qayəm u Ǧəǧe dəb  Ǧəlle  omər:  “Nəʕman  layko  gəd  əzzox?“  Qayəm mərlele omər: “ʕAs samyo hat! Lə kḥozət kəllən aq qaqone b katfi?“ Yaʕni  gəd əzzino lu ṣaydo hə (gaḥxo)...  Hano  hawiwo  maṯlo  tarixi  b  Məḏyaḏ.  Omər: "Fəlan fəlan xlo u Nəʕman u Ǧəǧe dəb  Ǧəlle yo."  Mərlele:  “Layko  gəd  əzzox Nəʕman?“ Mərle: “Kəllən aq qaqone b katfi, qay samyo  hat?“  (gaḥxo)...  Hayo ste hawyo. 
1467. Kətwolan mṣaydone ġalabe b Məḏyaḏ. Kətwo baṭ ṭaye  ste  Šexo  d be Mḥammad Nure, hala Šexo d be Qəmrike, kətwo hawxa  mṣaydone  ġalabe.  Əzzənwo ṣaydiwo qaqone w manṭanwo faḏla ste w mzabniwo. Mani d ṣaydiwo bu Ṭuro.  Maq qaqone d ṣaydiwo bu Ṭuro. Manṭanwo mzabniwo bi šuqo. I naqqayo  u  qaqono  b arbo-ḥamšo (4-5) qəruš we. I naqqayo raxis wayye ġalabe. E.
1468. Ǧan: Hat naʕimo, bu Ṭuro d Məḏyaḏ kətwo ḥəyewən ġalabe?
1469. ʕAmmo Išoʕ: Afandəm, u Ṭuro d Məḏyaḏ ḥəyewən nəxroye latwo. Hno  latwo.  Ġer man arnuwe, mat taʕle latwo. Bas i naqqayo  gab  am  məḏyoye  kətwo  ġalabe sawal. More d qaṭʕe ġalabe kətwo. Bə  ʕAbdəlkarim  d be  Maqsi-Musa  kətwolle qaṭʕo rabo, ḥatta Ḥanna d be Maqsi-Musa mašhur we. Hano ḥa  more  du  sawal  d kulewo i šato w at traḥṣar yarḥe baṭ Ṭurone. 
1470. Kətwole sawal ġalabe. Kətwo  bə Šakkəre. Kətwo bə Maqsi-Murad,  kətwo  bə  Hərməz,  kətwo  bə  Masso,  kətwo aḥna... Kətwolan kul ḥa qaṭʕo, kətwo ġalabe. Maṭino laq qaṭʕe, i  naqqayo  u ʕamo kətwole ġalabe. Bas u sawal zəyudo  lu  Ḥanna  bə  Maqsi-Musa  kətwole.  Hawo kul naqqa huwewole 300-400 ʕəwone. I naqqa d marfewo aʕ  ʕəwonayḏe,  af fare qəm daʕ ʕwone, aḥna kibowan mənayye tloṯo-arbo (3-4)  kilomatər  raḥuqo šəmʕinawo ḥəs daf fare.
1471. Ǧan: Ḥəyewən Ṭuroye mən kətwo b Məḏyaḏ?
1472. ʕAmmo Išoʕ: Žġayr man arnuwe w mat taʕle lə ḥzeli, əno mede.
1473. Ǧan: Ṭayre?
1474. ʕAmmo Išoʕ: Ṭayre kətwo, ṭayre masala kətwo qaqone,  kətwo  təšelkat,  kətwo afandəma söyliyeyim, hno hani, ṭayroye... ṭayre hawxa naʕime naʕime  kətwo.  Ar rabe rabe qaqone, tivləkat kətwo.
1475. Ǧan: ʕEze ṭure latwo?
1476. ʕAmmo Išoʕ: Lə ḥzeli, əno lə maṭino. Ġazalat, ʕeze ṭure b Məḏyaḏ  lə  ḥzeli.  Bas arnuwe kətwo. Arnuwe w taʕle kətwo. Mṣaydiwo u ʕamo  arnuwe  w  taʕle naqqawoṯo w manṭanwo, məskiwo taʕle w arnuwe baṭ ṭažiyat dəṯṯe. Manṭanwo  w mzabniwo.
1477. Ǧan: ʕAmmo Išoʕ hat axilox baṣro d qubḏe?
1478. ʕAmmo Išoʕ: Baṣro d qubḏe əno l axili, bale ġalabe noše axəlle.  Əno  laxili.  U qubḏo manṭanwole, maṣriwole, maḥtiwole bayn am maye w  šurewo  ruḥe w han naqqe nəḥriwole w əxliwole.  Ġalabe  axəlle  baṣro  d  qubḏe,  ġalabe.  Məskiwo u qubḏo, u qubḏo kule kube yo.  Han  naqqe  maḥtiwole  bu  lagan  dam maye, məd  maḥətte  bu  lagan  dam  maye  šurewo  ruḥe.  Qayəm  nəḥriwole  w ǧəlṭiwole w əxliwo u baṣrayḏe. Kəmmiwo darmono yo. E.
Kuhne, ʕItawoṯo...
1479. Ǧan: U yawmawo maḥkəloxli ʕal Fṭəryarxo Afrəm heš huwwe ḥasyo  heš  huwwe  d kuraxwo baq qəryawoṯo....
1480. ʕAmmo Išoʕ: Faṭəryarxo Afrəm, ġalabe zlam maraqči we.  Dayroyo we,  šarwoyo we.  Han naqqa uṯewo kuraxwo ʕal aq qəryawoṯo das səryoye kulle. At  tarixat  das səryoye kulle maltamwolle, dak kṯowaṯṯe. Ḥatta bi ǧumla, i naqqa d  uṯewo  l Məḏyaḏ, yaləfwo ḥa mam məḏyoye kuraxwo  aʕme.  Kətwole  bargəl,  makraxwole, marwaxwole aʕle, makraxwole bi Bšeriye w l Ḥasno,  w  li  Bənkelbe,  hala  l Dəfne w wasayəra... 
1481. Kətwo səryoye ġalabe. Hol lə ḥḏor d Šərnax, w  ḥḏor Arux (Eruh), mawbewole makraxwole. Han naqqa hano u səryoyano, u  məḏyoyo  d makraxwole, əmmiwole ‘u ʕIsa d be ʕƏbe‘. U ʕIsa  d be  ʕƏbe  maṭinole.  Umarwo: “Yaho! Əno lə kʕuǧazno əlla mu nəmnəmayḏe.  Hama  d  kole  bu  darbo  ksoyəm nəmnəm ġalabe. Ġalabe nəmnəm, mu nəmnəmayḏe kʕuǧazno, kqore fəlan bu  darbo, mawo kʕuǧazno ġalabe...“ Umarwo (gaḥxo)... Əno mu tuwbilo  w  mu  ṭəmtiyayḏe lə kʕuǧazno,  bale  mu  nəmnəmayḏe  du  darbo.  
1482. Han  naqqe  Faṭəyarxo  Afrəm maraqči we, əzzewo kuraxwo baq qəryawoṯo, maltamle i naqqayo tarixat  ġalabe.  Das səryoye w kṯəwle kṯowe ġalabe kayise w mawfaqle w i  naqqayo  ġalabe...  Mawfaqlewole kṯowe ġalabe. Lə kuḏaʕ kəmmile “Tarix  Al-Səryan“,  lə  kuḏaʕno kṯəwwole hani kulle buwwe wayye. Kṯiwe  wayye.  “Manṯur  As-Səryan“,  lə kuḏaʕno mən kəmmiwole u kṯowawo.
1483. Ǧan: Sidi ne kətle tre kṯowe...
1484. ʕAmmo Išoʕ: He?
1485. Ǧan: Kətle tre kṯowe sidi..
1486. ʕAmmo Išoʕ: Ha! Ha!
1487. Ǧan: Ḥa mənayye  komər  əšme  “Tarix  d  Ṭurʕabdin“  u  ḥreno  ste  “Lul  wa Manṯur“...
1488. ʕAmmo Išoʕ: “Lul wa Manṯur“, hah, tamam, kəmhanenolox. E.
1489. Ǧan: ʕAmmo Išoʕ u yawmawo ḥzeli Qašo Yusəf Saʕid...
1490. ʕAmmo Išoʕ: Naʕəm.
1491. Ǧan: Omər marle: “Lu ʕAmmo Išoʕ gəd maḥkelox i ḥkeye  du  faṭəryarxo,  Yaʕqub da tloṯo w du ʕAmmo Išoʕ, i naqqa d  aṯi  i  šato  daḥ  65  l  Məḏyaḏ.“  Mən ḥkeye yo?
1492. ʕAmmo Išoʕ: Afandəm aṯi...
(dəqle lu talafon səb ʕAmmo Išoʕ w kalina)
1493. Ǧan: E ʕAmmo Išoʕ mkaməl..
1494. ʕAmmo Išoʕ: Aydarbo mərlox?
1495. Ǧan: Umarno aṯiwo u faṭəryarxo baḥ 65 l Məḏyaḏ...
1496. ʕAmmo Išoʕ: E.
1497. Ǧan: E, omər aṯi w ṭləble kallat   omər  əəəə  ʕAmmo  Išoʕ  koḏəʕ  i  ḥadisa mən yo...
1498. ʕAmmo Išoʕ: Afandəm aṯi  u  faṭəryarxo  mərlelan  omər:  “Lə  kməftakritu  bi faṭəryarxuṯo...“ Flan w bəhvan umarno:  “Sayyidna  aḥna  b  Tərkiya na  w  u qanun d Tərkiya ṣaʕbo yo. Mə Tərkiya l larwal,  təhzimo  d  kallat  lə  kowe, ənkan d ubenalox alfo (1000) noṭat i ḥkume gəd qəṭʕo qarʕayna w  d  ubinalox ḥamməšmo (500) noṭat i ḥkume gəd  nəḥrolan.  
1499. Lə  kmaǧrena,  bu  xəṣuṣano,  i masale  dak  kallat  lə  ṭəlbatla,  w  aḥna  d  oṯe  mənayna  bə  gnowo  gəd mšayʕinalox.“ Yusəf Saʕid tamo (gaḥxo) i masale kuḏaʕla  mu  rišo  lu  rišo, ṭaw meni w menox gəd maḥkeloxyo. Yusəf Saʕid (gaḥxo) e...
1500. Ǧan: Lo huwwe omər u ʕAmmo Išoʕ, (gaḥxo) huwwe we bi masale...
1501. ʕAmmo Išoʕ: Əno e, əno u rišo daʕ ʕitawoṯo kulle, əno wi.  An  naqqe  mərleli omər: “Lə kməftakritu bam masayəlani...“ Aṯiwo d rusamlan  ḥasyo,  səmlewolan ḥasyo Alyas tamo b Məḏyaḏ, aṯiwo l Məḏyaḏ səmwolan  ḥasyo.  Səmalle  stəqbal ġalabe rabo, han  naqqa  omər:  “Hawulli  kallat  d  mawbanno  laf  faqire  d mawbanno....“ Lə flan. 
1502. Əmmina: “Aḥna kafine na yabo,  i  ḥkume  d  Tərkiya  lə kmaqbəlo,  d  šəmʕo  həwallox  kallat,  maltamallox  gəd  əmmi:  "Afandəm  ak kallatani l Qəbrəs gəd mišayʕi." W kulayna gəd qəṭlilan. Afandəm  layban  də mšayʕinalox, də mšayʕinalox  kallat  gəd  qəṭʕo  qarʕayna.  Kəbʕət  d  qəṭʕo qarʕayna? Qṭaʕ qarʕayna!“  Hedi  qayəm  matrəkole.  Yusəf  Saʕid  šṭaw  meni kuḏaʕla i masale. Huwwe tamo we, koḏəʕ i masale mu rišo lu rišo e.
1503. Ǧan: Koṯe l boli əno  ste,  ʕəmri  ḥṣar  (10)  əšne we,  i  naqqa  d  aṯiwo  u faṭəryarxo, bu darbo du Dortyol i naqqa d məstaqballe as səryoye,  qalabaləġ ġalabe...
1504. ʕAmmo Išoʕ: Ġalabe, ġalabe... Qalabaləġ, balki azzano l qamuṯe zəd mə  ḥamši-əšti (50-60) makkinat.  Aḥna  azzano  lə  Diyarbakər  l  qamuṯe,  mi  ṭiyara Maydani manḥatlan. Azzano l qamuṯe kətwoban tleṯi  (30)  makkinat.  W  aṯina manḥatlan, manṭelan lə Diyarbakər li Maryam  Ana,  fayəš  bi  Maryam  Ana  w bəṯər mə Maryam Ana mawbelan lu ‘Košk d  Ataturk‘  tamo  ste  w  manṭelan  l Məḏyaḏ. Latəm w hawi rabe ġalabe w i  ḥkume  kula  qayəmo.  
1505. Səmalle  stəqbal ġalabe rabo lu faṭəryarxo i naqqayo w fayəš.  Səmlelan  ḥasyo  Alyas  ḥasyo.  Han naqqa bi aṯnayo ʕal i goro di ʕito yatiwe wayna, saləqina l gabe. Əno  w u Ḥanna d be Baroše w tre-tloṯo ḥrene, mi hayyayḏi wayye.  Əno  u  rišo wi,  u Ḥanna d be Baroše aʕḏa we w u Saʕid d be Bage, u Malak d be Karimo w u Gabro  du Yusəf d be Ḥana w Ǧərǧo d be ḥoli Yusəf d be Nure,  u  šawʕo  (7)  wayna.  Əno u rišaṯṯe wi. 
1506. Azzano l gabe li ziyarayḏe, kəlle yatiwo ʕal  taxt,  ʕal  i goro di diwanxana d Məḏyaḏ. Yatəwina marke  l  larke  omər:  “Lə  kməftakritu hatu, lə kəmšayʕitu kallat li faṭəryarxuto w  kallat...“  W  fəlan,  umarno: “Sayyidna! Məḏyaḏ, aḥna faqire na. W  zangin,  latna  zangin.  Anǧax  qədrina saymina ruḥayna idara. W bəṯər d  qaymina  maltəmina  kallat  w  i  ḥkume  d šəmʕo, gəd əmmi: "L Qəbrəs kmaltəmi  ak  kallatani."" I  naqqayo  kətwo  i masale d Qəbrəs bi ḥolo, ġalabe kətwo tahlika ʕal as səryoye:  “Lə  kmaǧrena, ənkan d ubinalox mo noṭat gəd qəṭʕi qarʕayna w kan d ubinalox  alfo  (gaḥxo) gəd qəṭʕi iḏayna bəṯər gəd qəṭʕi  qarʕayna.“  Han  naqqa  mawxa  Yusəf  Saʕid šəqlole qopya mərole haṯe (gaḥxo).
1507. Ǧan: ʕAmmo Išoʕ koṯe l boli naʕimo wi maʕlewolən i ʕarabayḏe....
1508. ʕAmmo Išoʕ: E  maʕliyo  i  ʕarabayḏe  ṭəʕnowalle,  ṭəʕnowalle  lam  məḏyoye, maʕliyowalle, ṭəʕnowalle balki mo mətrowat. E, qalabaləġ i naqqayo b  Məḏyaḏ səryoye ġalabe kətwo, kətwo i naqqayo  b  Məḏyaḏ  tre alfo  w  šwaʕmo  (2700) ʕaylat səryoye. W bu qaza kətwo ḥamšo w tleṯi alfo (35 000) ʕaylat  səryoye.  B Mərde, b Məḏyaḏ w b Hazax, b Karboran w Karǧos w bə flan. Kətwo  ġalabe  i naqqayo am məḏyoye, i naqqayo as səryoye tamo ʕal  i  qəwwaṯṯe  wayye,  hedi hedi xalən.
1509. Ǧan: Yaʕni u yawmawo koṯe l  boli  naʕimo wi,  iḏa  lə  ḥaḏərwo,  lə  ḥaḏərwo kibowən 30-40 alfo səryoye qume...
1510. ʕAmmo Išoʕ: Tamam hawxa yo, hawxa yo. Kətwobən  500-600  makkinat.  Makrewolan am makkinat mə Mərde, mə Diyarbakər, mə Nṣiwən w mə Karǧos w  mə  Gziro,  aṭ ṭaqsiye kulle gəršiwonne w azzan lu stəqbalayḏe...
1511. Ǧan: ʕAmmo Išoʕ...
1512. ʕAmmo Išoʕ: Aḥna azzan l qamuṯe lə Diyarbakər manṭelan manḥatlan mi ṭiyara.
1513. Ǧan: ʕAmmo Išoʕ koṯe l boli naʕimo wi i naqqayo u faṭəryarxo bəṯər məd  daʕər azzeyo l Suriya, məǧġewole hawxa  ǧġaliye  lo  basəmto  ʕal  as  səryoye  du Ṭuro...
1514. ʕAmmo Išoʕ: E naʕəm ǧġil hawxa mede... Amma... e məd  luwanwole  kallat yo.  Afandəm i naqqa d aṯi lə Diyarbakər, mə Ṣṭanbul aṯi lə Diyarbakər.  Azzan  l qamuṯe lə Diyarbakər. Kətwo aʕme ḥa əšme Sṭayfo gurašwo ṣərtoṯo. I naqqa  du faṭəryarxo d naḥət, azzano yatəwina bi  ṭiyara  Maydani  əəəəə  bu  ‘stəqbal odasi‘ tamo kšutena  qaḥwe,  qayəm  hano  u  Sṭayfo  bdele  kgorəš  ṣərtoṯo.  Mzizaxi we. 
1515. Qayəm msəkke. Msəkke lap puweləs  w  laʕ  ʕəsekər,  msəkke  mərre: “Hat kgəršət i ṣərto di ṭiyara Maydani lə kowe, yasaq yo!“ Msəkke w šqəlle  i makkinayḏe. Qayəm aṯən mərre lu faṭəryarxo əmmi: “Msəkke u Sṭayfo!“  Qayəm  u faṭəryarxo mərleli omər: “Abri Išoʕ qum ḥzay mən hawi.“ Qayəm naḥətno kəlle  u yuzbaši w tre baščawišin umarno:  “Yaho  hatu  səmxu  stəqbal  lu  faṭəryarxo ġalabe w adyawma u stəqbalano lu faṭəryarxo ḥzele, w msəkxu  u  mṣawronayḏe.
1516. Ramḥəl d šəmʕi u ʕamo mən gəd əmmi? Aġ ġaztat  d  tərkiya  w  kit  ġaztaǧiye nəxroye harke aʕmayye! Gəd kəṯwi aʕlayxu!“ əmmi: “Afandəm hano  grəšle  ṣərto du maydan di ṭiyara lə kowe yasaq yo! Lə kowe d məgroši. Ṭər ubelan...  kəlle u fəlim gəd maydinale d ubenale i makkina.“  E  umarno:  “D  šəqlitu  u  fəlim mene, han naqqe i naqqayo gəd milakhitu bə ḥḏo naqqa!“ 
1517. Qayəm lašan u  xaṭər həwalleyo, maxlaṣlan u zlam manṭelan. I naqqayo gəd məskiwole  u  zlamawo  d luwenowo bi masale du faṭəryarxo. Ḥaq latle d gorəš ṣərto d maydan d  ṭiyara b Tərkiya.
1518. Ǧan: Han naqqa ʕAmmo Išoʕ, koṯe l boli naʕimo wi b Məḏyaḏ ġalabe  ṭwəri wo  am maʕnawiyat das səryoye, kəmmi  u  faṭəryarxo  mərle:  “Aḥ  ḥmore  daṭ  Ṭuroye maʕlalle i ʕarabayḏi...“
1519. ʕAmmo Išoʕ: (Gaḥxo) E hawxa kmaḥkən,  əno  hawxa  mede  l aṯi  l  aḏni,  amma latwole ḥaq d omər u xabrano. Ənkan d omər ḥaq  latle!  Ḥərmatan,  hənne  li qadišuṯayḏe w li faṭəryarxuṯayḏe, ənkan maʕlalle i ʕaraba w ṭəʕnulle  stene, mu šarafaṯṯe, mu Hayaǧan d mə zawno d lə ḥzalle faṭəryarxo, mawxa. Han  naqqa d omər u faṭəryarxo u xabrano, səmle xaṭa.
1520. Ǧan: Hat naʕimo, bəṯər mu Sayfo b Məḏyaḏ  kəḏʕət  noše  čalkoye  aw  ṭaye  d qalibi w hawən ṣəroye?
1521. ʕAmmo Išoʕ: Dawən mšiḥoye lə kəmxaṭarno nošo. Lo...
1522. Ǧan: ʕAl rabuṯox, kətwo hani bə Kasino, kətwo..
1523. ʕAmmo Išoʕ: Ṣəroye dawən, noše b rabuṯi b nəʕmuṯi  lə  kəmxaṭarno...  Kətwo čalkoye uṯanwo əmmiwo:  "Hawina  ṣəroye,  hawina  səryoye..."  Amma  li  ʕito l uṯanwo ġalabe. Ṭayo d  hawi  ṣəroyo  lə  ḥzeli,  bas  ġalabe  əmmiwo:  "Aḥna kəmhaymənina bə Mšiḥo d kətyo Aloho..." Bas lə ḥzeli nošo mənayye d  aṯi  li ʕito, lə kəmxaṭarno hawxa mede.
1524. Ǧan: ʕAmmo Išoʕ naʕimo wi, maṭino, d  əmmina  dayro  d  Mor  Gawriye  saymowa lamme...
1525. ʕAmmo Išoʕ: E.
1526. Ǧan: Maltəmiwo... Haṯe bəṯər mu Sayfo....
1527. ʕAmmo Išoʕ: Kətwo lammat meqəm dad dayre kulle. Uʕdo matrakke hayo. I  dayro d Mor Malke saymiwola lamme, i dayro d Mor Gawriye saymiwola lamme, i  dayro d Mor Abrohəm saymiwola lamme, əəəəəəə  saymiwo  lammat.  Li  dayro  d  Ḥaḥ, saymiwo li dayro d Ṣaləḥ, saymiwonne lammat hani. Kərxiwonne bayto  b  bayto u ḥa d ubewolle ṭaṣe d bərġəl, ya ṭaṣe də ṭlawḥe, ya ṭaṣe d samdo, ya  mede, ya ḥeṭe ya kallat.  Hənne  maltəmiwo  bayto  b  bayto,  kərxiwo  əmmiwo  “Li lamme“.
1528. I aṯto (Fərdo): Maltəmiwo bərġəl, samdo w garso w hawxa masayəl.
1529. Ǧan: I lammaṯe lašan mən saymiwola?
1530. ʕAmmo Išoʕ: Laǧan hanək d kətne bi dayro d  əxli  w  šotən  fəlan.  Latwo  i naqqayo mʕašat, latwolle. Hanək d kətwən bi dayro lə zərʕiwo,  kulle  naʕime wayye, dayroye wayye. Maltəmiwo laǧan u muklaṯṯe.
1531. Ǧan: Koṯe l boli əno naʕimo, naqla ḥḏo bu zabuqawo  diḏan  aṯi  mə  qəm  Mor Barṣawmo hano ḥasyo Čičak,  kətwo,  iḏa  latno  ġalṭo,  kətwo  ya  baġəlṯo wa aʕmayye ya səsto...
1532. ʕAmmo Išoʕ: Tamam. Hawo...
1533. Ǧan: Kətwo tre naʕime ste aʕmayye...
1534. ʕAmmo Išoʕ: U dayroyo Čičak d Ḥaḥ we. Dayroyo we, kətwolle baġle, uṯanwo  bab baġle kərxiwo, bayto b bayto maltəmiwo, kətwo hno čawalat w sariġat  ʕal  aḥ ḥəyewən w kise. Kiso lu bərġəl, kiso lu samdo, kiso  laṭ  ṭlawḥe,  kiso  laḥ ḥeṭe, kiso... maltəmiwo aaa ʕal hno bi sariġa maḥtiwo w kərxiwo  bayto  b bayto. Maqəmiwo təšməšto w ubiwonne. U ḥa  d ubewolle  ḥeṭe,  u  ḥa  d ubewolle kallat, u ḥa d ubewolle bərġəl, u ḥa d ubewolle samdo, u ḥa  d ubewolle  ṭlawḥe, haṯe ʕade wa. Hawxa hawyo ʕade, ʕanʕane wa. E w qayimo uʕdo. ʕAdatan qayimi.
1535. Ǧan: Mə zawno yarixo hat bah hayyat daʕ ʕitawoṯowox, koṯe l bolox  u  ʕəwono qamoyo d uṯewo, əəəəə lašan as səryoye b Ṭurʕabdin, haka faqire,  haka  ġer, mən ʕəwono uṯewo, mən mʕawniwo, m ayko uṯewo?
1536. ʕAmmo  Išoʕ:  Afandəm  naqla  Amarika  mšayaʕwola  məʕawane  rabṯo,  ġalabe, ġalabe.  Amarika  mšayaʕwola  maḥətwolle  bi  ʕito  dap  pəruṭ.   Maḥətwolle baṭṭaniyat w ǧule w kallat. Amarika hano baynalmilal,  hano  səmwola,  awwəl muʕawane səmwolle, yaʕni arbi (40) yawme  mdawamla  i  muʕawanaṯe.  U  ḥa  d əzzewo, kəṯwiwo əšme ubiwole baṭṭaniyat, ubiwole ǧule, ubiwole kallat,  hano m Amarika uṯewo.
1537. Ǧan: Haṯe bayna šato wa?
1538. ʕAmmo Išoʕ: Haṯe kumarno bi šato da  tloṯ  w  ʕəsri  (1923),  baʕ  ʕəsri (1920), bat tloṯ w ʕəsri mede hawxa hawiwo.
1539. Ǧan: Bəṯər məd hawət hadomo bah hayyat  daʕ  ʕitawoṯo,  uṯewo  muʕawanat  mə larwal?
1540. ʕAmmo Išoʕ: Afandəm əno fayəšno bi hayye di ʕito, aʕ ʕitawoṯo kulle,  əno  u rabo di hayye wi, əno rišo wi, u Saʕid d be Bage, u Ḥanna d be  Baroše,  u  Musa d be Məxxe, Ǧərǧo d be ḥoli Nure, uuuuu... šawʕo wayna. U Saʕid, šawʕo  wayna, əno u rišaṯṯe wi, i naqqayo  uṯewo  muʕawane  mə  baynalmilal  laʕ  ʕitawoṯo.  Uṯewo mə Amarika, han naqqe hən mənayye ubiwonne d kətte sniquṯo, aq qaše  d kətte sniquṯo, hən ste tak w tuk ubiwonne lan  naʕime,  ǧule-mule  lu  ḥa  d kətwole faqire.
1541. Ǧan: Hani ʕal əšme d man uṯanwo, l ayko uṯanwo?
1542. ʕAmmo Išoʕ: Uṯanwo ʕal əšme daḥ ḥasye,  uṯanwo  l  Mərde.  Mə  Mərde  Məstər Franga manṭowalle, mfarqowalle. Məstər  Franga  kətwo  ḥḏo  amarikaniye,  bu qunaġ d Mərde wa. Hiyya  w  Məstər  Duwwe  uṯanwo  l  tamo  w  hənne  uṯanwo manṭanwolle w mfarqiwonne. E ubiwonne laʕ ʕitawoṯo, aʕ ʕitawoṯo mfarqənne.  
1543. Ǧan: Bəṯər bat tleṯi-arbi (30-40) əšne ḥaroyani d əmmina, bəṯər məd  an  noše bdalle koṯən l Almanya, yaʕni uṯewo naqla ḥreto hawxa muʕawanat mə larwal?
1544. ʕAmmo Išoʕ: Nəquṣo, ənkan uṯewo  stene,  i  ḥkume  maḥtowa  iḏo  aʕle, ṭəryowale lu Qəzəlay (Kızılay). Yaʕni lə muṭanwo, bam mo ḥamšo  (%5),  bam mo ʕaṣro (% 10) anǧax muṭewo. U ḥreno kule  i  ḥkume  maḥtowa  iḏo  aʕlayye.  Maḥtowa iḏo i ḥkume, maḥtowale lu Qəzəlay, faqire, hiyya məd ṣarfowa bənne.  
1545. Ǧan: Aydarbo maḥəsituwo bənne, aṯən w u Qəzəlay mədile?
1546. ʕAmmo Išoʕ: E šəmʕiwo, uṯewo,  kətwo  ḥa  manṭewolle,  hən  mənayye  bi  iḏo manṭanwonne w hən ste uṯanwo bi banqa. D manṭanwonne b iḏo, kətwo  ḥa  uṯewo manṭewolle mu Šam, ubewolle laḥ ḥasye, aḥ ḥasye mfarqiwonne. U  ḥa  d  uṯewo bi waṣəṭa di banqa, šller Bankasi, i  ḥkume  maḥtowa  iḏo  aʕlayye,  bam  mo ḥamšo (% 5), bam mo ʕaṣro (% 10) mfarqowalle laf faqire aḥ ḥrene  ṭəryowalle lu Qəzəlay.
1547. Ǧan: Koṯe l boli ya šato dač čaʕ w əšti (1969) wa  ya  ste  šawʕi  (1970) wa ḥḏo ʕamariqaniye, man wa lə kuḏaʕno, mšayaʕwola kallat lašan d saymi u  darbo d Mor Gabriyel aṣfalt?  
1548. ʕAmmo Išoʕ: Naʕəm.
1549. Ǧan: Koṯe l bolox hayo?
1550. ʕAmmo Išoʕ: Afandəm mšayaʕwolle kallat  xəṣuṣi,  ḥḏo  amarikaniye  aṯyowa  d əzza l Mor Gabriyel, ḥərla layto darbo l Mor Gawriye, i naqqayo rəwxiwo  ʕal aḥ ḥmore, ʕal ab bəregəl əzzənwo.... hul Qarṭəmin kətwo  darbo  du  ṭrənbel, mə Qarṭəmin l Mor Gawriye  latwo.  
1551. Qayəm  ḥḏo  amarikaniye  mšayaʕla  kallat xəṣuṣi w səmme u darbawo, b kallat di  amarikaniyayo.  W  faḏəl  stene,  hən m Ḥanne w bəṯər mkamalle u  darbawo.  Amma  aṣfalt  lə  səmme.  Səmme,  darbo aṣfalt lə səmme.  
1552. Ǧan: ʕAmmo Išoʕ bu zabno ḥaroye no,  ʕəsri-tleṯi  (20-30)  əšne  uṯewo  ġalabe naqlat kallat l Məḏyaḏ, laf faqire ʕal əšme d Xori  Nəʕman.  Əno  naqla  ḥḏo hawino suhḏo, suhḏo, əno w  u  abro  du  Išoʕ  d be  Balloʕe  u  Sḥaqo  b  ḥa ṣənəf wan. Yatiwe əno w huwwe kqurena maṭamatik gabayye, kḥayrina  kaṯi  Xori Nəʕman l gabayye, ʕabər l lawġəl. ʕAbər l lawġəl mšayele ʕal i emo du  ʕAmmo Išoʕ, əšma Farḥa wa, mənwa?
1553. ʕAmmo Išoʕ: Eeee.
1554. Ǧan: Raḥel wa, Raḥel, Raḥel, Raḥel.
1555. ʕAmmo Išoʕ: Ḥəlto Raḥel e.
1556. Ǧan: Omər “Ayko yo?“ əmmi: "Kəlla..." Zaṭan hiyya lə ḥəzyowa  smiṯo wa.  Awwəl d aṯyo l su Xori nšəqla iḏe w baxyo. Aḥna ste yatiwe lawġəl,  huwwe  tamo  w aḥna kšəmʕina u ḥəs dəṯṯe, omər: “Raḥəl... əəəə.“ B kurmanǧi mərlela:  “Aṯiləx ḥamši (50) noṭat w hat lə kləzmiləxne...“ Aḏiʕət,  baxyo  w  bəṯər  azze  w lulelane. Hawxa mədone hawi, ḥzelox?
1557. ʕAmmo Išoʕ: Afandəm mə Amarika ʕəwono uṯewo laʕ ʕitawoṯo lašan də  mfarqənne laf faqire. Han naqqe lo ʕal baxtayna, kəmmi, Xori Nəʕman tlele  ġalabe  mak kallatanək. Kəmmi ġalabe mfaraqle, koṯe l boli  ubewo  lu  Əllo  d be  Suwwe, ubewo li Xazməke, ubewo, kətwo hawxa faqire  ubewolle.  Kətwo  u  Afrəm  d be Saʕo, ubewolle. Han naqqe məqqayṣ  ubewolle,  lə  kuḏaʕ.  uṯewo  kallat  m Amarika. Tamam.
1558. Ǧan: Mi ḥkume d Amarika uṯewo, əlla mə noše?
1559. ʕAmmo Išoʕ: Muḥaqqaq mə Amarika uṯanwo,  an  noše  d  kətwo  b  Amarika  lan nošaṯṯe mšayʕiwo, lə kuḏaʕ, lu ahlaṯṯe bi waṣəṭa d Xori Nəʕman, latwo  nošo d manṭelən, manṭanwonne lə Ṣṭanbul, mə Ṣṭanbul saymiwonne ḥawale  l  Məḏyaḏ, han naqqa Xori Nəʕman mfaraqwolle. An naqqe kəmmi l Xori Nəʕman  ġalabe  mak kallatanək  ‘axile‘  w  mawbəlile  l  Amarika  aʕme.  
1560. Kəmmi  u  Maḥfal   bak kallatanək  šqiwole  l  Xori  Nəʕman,  hawxa  maḥkanwo.  Han  naqqa  lo  ʕal baxtayna. U mede d aṯi l aḏnayna.
1561. Ǧan: Bu zabno ḥaṯano, xəd mərli, əno ste maṭino,  koṯe  l  boli  i  naqqa  d kətwi malfono b ‘Devrim šlkokulu‘, hawiwo hawxa mamro w  tənoyo  bi  ʕito  d Mor Barṣawmo...
1562. ʕAmmo Išoʕ: E.
1563. Ǧan: Əbʕiwo Xori Nəʕman d maḥwelən u  daftar,  mən  kʕobər  li  ʕito  w  mən knofəq, bas abadan lə maḥwewole w buxewo...
1564. ʕAmmo Išoʕ: Əno afandəm, əno mdaʕeli buwwe. Əno u  rišo  di  hayye wi,  mərli: “Afandəm, lazəm u daftar maḥtatle...“ Qayəm  šqili  u  daftar  mene.  Baxiwo Xori Nəʕman w bəṯər qayəm aṯi mḥalaqle ruḥe gabi mərlile:  “Lo,  li  masalaṯe lə kəwyo, ad dəfetər lazəm u kuhno d  luwele  ʕalaqa  bənne.  Ad  dəfetər  i hayye d əḏʕo i ǧamaʕa mən kətla kallat w mən  latla.“  
1565. Šqiwolan  ad  dəfetər mene. Msalamwolan ad  dəfetər  mene,  bəṯər  lə  kuḏaʕno  madʕəranwolene  lə madʕəranwolene, lə kuḏaʕno. Bəṯər msəkwolan wakilo.  Kəmarno  msalmiwolan  l ḥa  wakilo,  tre-tloṯo  mi  ǧamaʕayḏan,  maʕ  ʕlayme,  hanək   ḥayriwo   lak kallatani.
1566. Ǧan: ʕAmmo Išoʕ  kəmmi  li  ʕito  d  Mor  Barṣawmo  kətwola  məlk,  dukkane, arʕoṯo...
1567. ʕAmmo Išoʕ: Afandəm i ǧamaʕa d Mor Barṣawmo kətwola məlk w  dukkane  ġalabe.  U ḥasyo, hala Xori Nəʕman i naqqa d qayəm  kulle  səmiwole  ʕal  əšme  ṭapo.  Hano l Xori Nəʕman. Qayəm səmiwole bə gnowo  ʕal  əšme  d  Šamšo  Yaḥqo  d be Səttike. Səmiwole ʕal əšme ṭapo. Qayəm Šamšo Yaḥqo i naqqa d əbʕe  d  qoyəm, qayəm  u  ḥasyo  mərlele:  “Gəd  maḥramnolox  d  qaymət.  Ya  gəd  saymət  aṭ ṭapowatanək ʕal əšmi ṭapo, ya ste gəd maḥramnolox...“
1568. Ǧan: Ayna ḥasyo we?
1569. ʕAmmo Išoʕ: U ḥasyano, ḥasyo Ṣamiyel d kətyo b  Mor  Gawriye.  Qayəm  səmile ṭapo ʕal əšme, lu  ḥasyo  kulle  mzabnile.  W  eeeyyyyyyy  u  məlkawo  w  ad dukkananək kulle mpaṭxile,  azzino  mdaʕeli  aʕle:  “Qay  mzabnilox?“  Omər: “Ooooo gəd  əxliwonne u ʕamo...“  Umarno:  “Qay  hama  ṭər  fayši...“  Ġalabe mzabanle dukkane, ġalabe, qimatli. Kul dukkano  bə  tloṯmo  (300)  malyune, arbaʕmo (400) malyune, i naqqayo ak kallat qimatli ġalabe.  Ġalabe  dukkane kayise wayye.
1570. Ǧan: Mor Barṣawmo ayko w ayko kətwola məlk?
1571. ʕAmmo Išoʕ: Kətwola b Məḏyaḏ ġalabe. Bad dukkane, kətwola taḥt  u  ġaraǧ  du Əllo  d be  Ḥəšše,  kətwola  taḥt  u  bayto  du  Səlo  d be  Hazare,  kətwola, maʕmarwolle dukkane bi  saḥayo  du  ǧeməʕ.  Kətwola  ḥṣar-ḥamšaḥṣar  (10-15) dukkane, kulle l Xori Nəʕman səmiwole. Hul l uʕdo  kətwola  pasaž  (ʕəbbara) rabo ġalabe. Kulle tamo šqəliwonne, maḥtiwonne, mšarki,  u  mede  i  naqqayo ġalabe latwole qime. Hedi bəṯər kulle mpaṭxile lu ḥasyo, kulle mzabnile.
1572. Ǧan: Aʕ ʕitawoṯo ḥrene kətwolən məlk?
1573. ʕAmmo Išoʕ: Lo xəd Mor Barṣwmo. Hanək ste kətwolle əšmo,  ama  Mor  Barṣawmo ġalabe kətwole.
1574. Ǧan: ʕAmmo Išoʕ koṯe l boli masalan, Xori Nəʕman  ubewo  kallat  l  noše,  w hawxa uṯewo b riše du yarḥo madwo mənayye, xəd šəkəl d fayəḏ...
1575. ʕAmmo Išoʕ: Lo ʕal baxtayna, hawxa maḥkanwo. E lə ḥzelan, lə šaməʕ,  u  mede d šaməʕina b aḏnayna, b ʕaynayna lə ḥzelan, də mdaglina,  maḥtina  ḥṭiṯo  bə qḏolayna. Kəmmiwo, hawxa maḥkanwo.
1576. Ǧan:  ʕAmmo  Išoʕ  aḥna  naʕime,  uṯewo  u  ḥalwano  u  ʕamariqani  du  tuz, mfarqiwolanyo, maštanwolanyo. Ema bdele hano koṯe l Məḏyaḏ?
1577. ʕAmmo Išoʕ: Afandəm Amarika  səmwola  ʕəwono  hano  əmmiwole  “Yardım  Fonu“ (Sanduqo du ʕƏwono). Mšayʕiwo ḥalwo, mšayʕiwo ǧule, mšayʕiwo  mədone  ġalabe mfarqiwole. Awwəl naqqa manṭewolle hayye. Aṯyowa hayye l  Məḏyaḏ.  Manṭewola mal ġalabe. Mfaraqla laf faqire, i naqqayo ġala we. Manṭewolle,  yatəwiwo bab bote d be Lalo, hala d be Ṣawməke d be Lalo w  manṭewolle  baṭ  ṭonat  mal.  Ǧule w flan w mfarqiwo lu ʕamo.  
1578. U  ḥa  d  əzzewo  ubiwole  čaket,  ubiwole panṭur, ubiwole qundaraye, ubiwole  fanera,  ubiwole  gomlak.  Hani  hawyowa qaʕida. W bəṯər han naqqe mawfaqwolle ḥalwo, uṯewo kul šato, u ḥa d  latwole ḥalwo, ubiwole lam madrašyoṯo, marṯəḥiwole ubiwole lan  naʕime  ḥalwo.  Hano maṭinole ġalabe, e. Bi šato daš šwaʕ w tleṯi (1937), daš šeṯ w tleṯi  (1936) hawxa, kətwo, nafəqwo u amrano.
1579. Ǧan: Əno maṭino ya b ‘Orta‘ wayna ya b ‘Lisa‘ wayna. Manṭewolən naqla  ḥalwo l Məḏyaḏ. Hano Mitḥat u stəloyo w Amin, lə  kuḏaʕ  mən  səmwolən  gnəwwolən, mzabniwole sab baqole, koṯe l bolox?
1580. ʕAmmo Išoʕ: Afandəm i masalaṯe hawyo ḥadisa  rabṯo  ġalabe,  gnəwwolle  mene mzabanne, bəṯər həwwe  xbariye  aʕlayye  məskiwonne.  Hawyo  i  masalaṯe,  i ḥadisaṯe b Məḏyaḏ.
1581. Ǧan: Man həwwole xbariye aʕlayye?
1582. ʕAmmo Išoʕ: E lə kuḏaʕno fayəš, kumarno l abre  d be  Brahim  bə  Sadəq,  d be Asʕado həwwole xbariye aʕlayye. Hawxa ksamno taxmin,  čəngi  abre  du  ʕammo šəriko aʕmayye lulelən mene, qayəm huwle xbariye aʕlayye.
1583. Ǧan: Kəmmi Xori Nəʕman ste aʕmayye we, šrolo yo?
1584. ʕAmmo Išoʕ: Xori Nəʕman ste kətwole iḏo bi šabakayo. Huwwe ste ʕam hanək  du ḥalwo we, e.
1585. Ǧan: Bəṯər kito ḥadisa, əno ste d  ʕayišnola.  Ziwar  w  i  aṯto  də  ṭralle ḥḏoḏe. Əəə Xori Nəʕman azzewo baynoṯayye, lə kuḏaʕno marfiyulle,  kəṯwole ʕal əšme d nošo, kətwo hawxa ḥadisa, haṯe mən wa?
1586. ʕAmmo  Išoʕ:  Afandəm,  hənne  l  Ziwar  w  i  aṯto  nafəliwo   ʕal   ḥḏoḏe.  Marfiyowale, mṭalqowale. Qayəm bəṯər Xori Nəʕman čik baynoṯayye.  Mərle:  “Lə kmaləqlox, marfelox i aṯṯayḏox...“ Aṭ ṭaye kit gabayye qanun du  dinaṯṯe.  U ḥa d marfe i aṯto, bəṯər d obəʕ doʕər aʕla, lazəm nukaḥla ʕal ḥreno w  bəṯər šuqela. 
1587. Han naqqe ʕal man nkəḥole? Kəmmi:  "Nkəḥole  ʕal  Aḥmado."  Hən  kəmmi: "Nkəḥole ʕal ḥa... ʕal Səlo Dino..." Lə kuḏaʕ mune, bəṯər šqəlole. Han  naqqa lə kəḏʕina i masalaṯe hawyo, i ḥaqiqayḏa lə kəḏʕinala.
Šawṯawoṯo b Məḏyaḏ
1588. Ǧan: Naqla ḥreto b lalyo yatəwinawo ʕam  ḥḏoḏe  mbaḥasloxwoli  əmmət:  “Naqqa mede gəd məžġalno ʕal aš šawṯawoṯo d Məḏyaḏ.“ Aš šawṯawoṯo...
1589. ʕAmmo Išoʕ: Afandəm Məḏyaḏ, meqəm Məḏyaḏ tloṯaḥṣar (13)  šawṯawoṯo wa.  Kətwo i šawṯo di Ballaqe ḥḏo... I šawṯo d be Qašro  tarte...  I  šawṯo  d be  Čalma tloṯ... I šawṯo du Zabuqo arbaʕ... I šawṯo d be Griġo ḥamməš... I  šawṯo  d be Malke Mire šeṯ... uuuuu kətwo i šawṯo  d be  Ġanno  šwaʕ...  W  kətwo  i šawṯo, əəəəəəə d be Čəfčaqa tmənyo...
1590. I aṯto (Farida): Bə Malke Mire..
1591. ʕAmmo Išoʕ: W kətwo, Malke Mire  mərli.  Kətwo  i  šawṯo  d be  Ġazal  čaʕ...  Məḏyaḏ tloṯaḥṣar šawṯoṯo wa. Ḥalan bu nəfus d Məḏyaḏ uʕdo, Məḏyaḏ  mqayadto yo ʕal tloṯaḥṣar šawṯoṯo. Bəṯər i naqqa d  aṯi  Atatürk....  hala  Qoǧamanoġlu, hawi qaymaqam  b  Məḏyaḏ,  mərle  “An  əšmonani  lazəm  tulenolən...  Məḏyaḏ sayminala....“ Qayəm səmole Məḏyaḏ arbaʕ šawṯawoṯo,  fləġole  xəd  u  ṣlibo.  Fləġole i Golǧək (Qalač, Gölʕük) mawfəqole,  m qəm  u  tarʕo  d be  Maqsi-Musa, u zabuqo də kfoyət qəm Maqsi-Musa  d  koṯe  qəm  bə  Šakkəre,  koṯe  m Astəl, koṯe qəm Brahim Qurra. 
1592. Kfoyət kəzze li rawmo. Hawo məfqole i  Golǧək.  W bəṯər mawfaqle Əšəqlar Muḥallesi (Iṣıklar Mahallesi) i šawṯo d lalʕəl w  i šawṯo d be Čalma w d be Nahrozo, hani ste səmile Əšəqlar Muḥallesi. W i  šawṯo d be Xalaf Yaḥqubo w  d be Qašro kəmmila “Aqčaqaya“ (Akçakaya) w  i  Ǧəmhuriye (ʕUmhuriyet Mahallesi) məfqole stene mu darbo d koṯe mə  Astəl  ʕal  i  ʕito dak kaldoye d meqəm d səmulle uʕdo baladiye w  kəṯyowa  tamo  w  səlqowa qəm u Xan Taḥtoyo. W səlqowa lu Xan ʕLoyo w əzzawo  hol  lab  bote  d be Hərməz. W səlqowa tamo bə ḥadodo hul li Qəžla. 
1593. Han naqqa  hayo  səmowalle  i Ǧəmhuriye. Han naqqa  tlewole  aš  šawṯawoṯanək,  səmwole  arbaʕ  šawṯawoṯo.  Ḥatta əno ḥamšaḥṣar-əštaḥṣar (15-16) əšne səmli muxtariye di Ǧəmhuriye.  Əno səmli muxtariye di Ǧəmhuriye b Məḏyaḏ.
1594. Ǧan: ʕAmmo Išoʕ mərloxli ʕal i  ʕito  dak  kaldoye  d  ḥəzyolox,  mən  šəkəl ḥəzyowalox?
1595. ʕAmmo Išoʕ: Afandəm kətwolle  ʕito  lak  kaldoye,  uʕdo  dukṯe  di  baladiye ʕatəqto d uʕdo d kətyo b Məḏyaḏ d səmulle Pasaž (ʕəbbara)  ġalabe  rabo.  Aq qaṣobe bənne, kit dukkane ġalabe mabrəmənne b kula. Əno  ḥəzyoli  haṯe  ʕito dak kaldoye. Kətwola siyoġo nəḥuto, latwe  ġalabe  ʕloyo.  W  kətwola  tarʕo m qəm u tarʕo d be Ǧələf əzzənwole, hawxa bu zabuqawo də mqabəl d be  Ǧələf.  
1596. W kətwola tarʕo ste bu darbo d Astəl. əzzawo hul bə  Elo  w  dəʕrowa  hul  lab bote du Əllo d be Ḥəšše, lu zabuqawo du Əllo  d be  Ḥəšše  w  əṯyowa  hul  ləb Ǧələf. W midəqowa bab bote... Əno  ḥzeli  i  ʕito  dak  kaldoye  tamo.  ʕIto ʕamərto. Bu zabnayḏa, ḥatta hawiwo,  han  naqqa  lə  fəšwole  biyya  ʕaskar, huwewo biyya. Səmulle Qaysar di ʕaskariye w bəṯər  l  Qoǧamanoġli  maḥrəwole səmole baladiye.
1597. Ǧan: B ayna šato səmole baladiye?
1598. ʕAmmo Išoʕ: Qoǧamanoġlu ḥarḥalda baḥ 41 (1941), bat  42  (1942)...  Baḥ  41, bat  42  hawxa.  Hiyya  meqəm  tarte-tloṯ  šne  ḥarəwo wa,  bəṯər  han  naqqa Qoǧamanoġlu maḥrəwole baḥ 41, bat 42, maḥrəwole səmole baladiye rabṯo.  Uʕdo səmulle Pasaž (ʕəbbara) rabo. Kito u Pasaž daq qaṣobe,  kit  dukkane,  kibən balki 150-200 dukkane. Hawir di dukṯayo.
1599. Ǧan: I naqqa d səmulle baladiye nošo mə Məḏyaḏ lə məʕṭaraḏle ‘ʕito yo‘...
1600. ʕAmmo Išoʕ: Lo afandəm. Nošo i naqqayo, awqaf, l nošo  lə  mraǧaʕwo.  Awqaf, kəmmi: “Awqaf di ḥkume ne. I ḥkume kiba maḥto iḏo ʕal  an  awqaf“.  U  mede  d əmmiwo, nošo lə qadər də mdaʕe. W ak kaldoye stene latwolle  ġalabe  ʕaylat, latwayye qarabaləġ. W kətwolle ʕito, aaaaaaa,  mən  gəd  sayminalan  kewo  d rišo w mdaʕena! Flan w bevan. Mal d Aloho l Aloho! E.
1601. Ǧan: Hat ḥzelox nošo də mṣalele biyya?
1602. ʕAmmo Išoʕ: Əno ḥzeli kətwo qašo, naʕimo ġalabe. Əzzinowo  li  madrase, ʕəmri šeṯ-šwaʕ (6-7) əšne. Kətwo ḥa qašo, bale lə kuḏaʕno əšme  mən yo?  Ḥzeli də mṣalalle biyya. Bas azzino lu šamʕo, i naqqa di Maʕəlṯo, kəmfarqi  šamʕe.  Azzino l tamo, huwalli šamʕo, koṯe l  boli,  mede  ḥreno  lə  koṯe  l  boli.  Azzino li ʕitayo huwalli šamʕo.
1603. Ǧan: Yaʕni u ʕborayḏa...
1604. ʕAmmo Išoʕ: U ʕborayḏa kətwola  tarʕo,  mə  qəm  bə  Šakkəre,  ʕəbriwola  bu zabuqawo d kətwo bayn l Šakkəre w  li  baladiye  kit  zabuqo.  Tamo  kətwola tarʕo w kətwola tarʕo stene, uʕdo lu  darbo  d  Astəl  d  kəzze.  Mqabəl  du maydanawo du ǧeməʕ. Kətwola tre tarʕe. Əno ḥzeli, kətwola tre  tarʕe.  Ḥatta at tarʕayḏa ḥa mənayye, hno we, kətwole aʕle čambar, u ḥa hano  d  kətyo  laf bə Ǧələf, ḥariwo we u čambarayḏe. Bas kətwole  siyoġo,  karyo  ġalabe,  kətwo hawir diḏa baxčawat, ḥarəwiwo. Kula,  kətwola  baxčawat  ġalabe,  ḥariwi  ab baxčat diḏa. Dlo more hawənwo ḥarəwiwo.
1605. Ǧan: U yawmo d azzoxwo li Maʕəlṯo, kətwo noše ġalabe, naʕime...?
1606. ʕAmmo Išoʕ: E i naqqayo kətwo ʕito, biyya mṣalanwo. Azzano huwallan šamʕo  w nafəqina. Lə ʕabərina. Bas kətwo ʕito mṣalanwo. Šəmʕinawo  ḥəs  daš  šamoše.  Huwallan šamʕo w nafəqina. Azzano, u ḥa d əzzewo li Maʕəlṯo ubiwole šamʕo  w uṯewo. Han  naqqa  əzzanowo  kul  ḥa  manṭena  šamʕo,  fṣəḥina  ġalabe, aḏiʕət! Hayo ḥzeli b ʕayni.
ʕAskariye w məštuṯo du ʕAmmo Išoʕ
1607. Ǧan: Hat ema azzox li ʕaskariye? ʕƏmrox məqqayṣ we?
1608. ʕAmmo Išoʕ: Əno ʕəmri, bi šato dan 40 (1940) azzino li ʕaskariye. Xdəmli  bi ʕaskariye ʕəsri (20) yarḥe. W hawino tarxis. Azzino,  qamayto  qləʕallan  lə Ṭraqya. Azzano i naqqayo,  səryoye  l ubiwonne  ṣəlaḥ,  maʕwədiwolan  ʕal  ad darbone. Huwanwolan rawšo w nargo w ʕəwdinawo. Kətwoli ḥawrone  bi  ǧumle  u Ḥanna d be Baroše, u  Malak  d be  Bəsse  kəlle  harke yo,  u  Laḥdo  du  Šayno harke yo, u Bəre d be Saddo, u Gabrano d be Dahabe, uʕdo kəllən  harke  mawǧud, ḥawri di ʕaskariye wayye. 
1609. Azzano mə Məḏyaḏ tloṯo w tmoni (83) zlamat l  tamo ʕaskar. Meqəm mənayna kətwo qafle ḥreto da... da  kfarzoye  w  kətwo hən mi Bšeriye, səryoye i naqqayo w kətwo hən mə  Mərde  w  mə  Qeləṯ  w  mə Maḥsarte ste kətwo ṣəroye tamo ʕaskar.  I  naqqayo  meqəm  mənayna  azzənwo, ḥatta u rabaṯṯe Xori  ʕAziz we.  Aḥna  azzano  li  ʕaskariye  mawbəlallan  l Xadəmkoy, b Xadəmkoy huwallan l ʕOmarli. Tloṯo w tmoni (83)  wayna  məḏyoye.  At tloṯo w tmoni məḏyoye w kətwo maq qəryawoṯo aʕmayna.  Huwallan  l  dəkṯo, latwo čəwedər d yətwina w dəmxina bənne.  Huwallan  l  dəkṯo  xəd  u  xan we, dəmxinawo tamo. Huwanwolan kul ḥa baṭṭaniye w kul ḥa dawšak d gelo w kul  ḥa mxadde mliṯo du gelo w dəmxinawo bənne. 
1610. W ṣafro qayminawo maydinawo u  nargo w u rawšayḏan w əzzanowo ʕəwdinawo ʕal u darbo.  U  bəṯər  qayəm,  mə  tamo, hedi bəṯər hawi əmkanat b Xadəmkoy xali, qayəm huwallan  l  Xadəmkoy.  Aṯina lač čəwedər. Aṯina Xori ʕAziz  w  hani  tamo  wayye.  Fayišina,  Xori  ʕAziz hawi... Əno hawino u čawiš dəṯṯe, mu sabab d əno uḏaʕnowo  lišone  ġalabe.  Kuḏaʕnowo kṯawto ġalabe šafərto, hawino u čawiš dəṯṯe. 
1611. W ḥatta u  Ḥanna  d be Baroše ste hawiwo onbaši w ʕwədlan, hedi bəṯər  mfaraqallan...  Bəṯər  qayəm nafəqwo amro: "U  d əbʕe gəd əzze lə Ṣṭanbul lax xaṣṭaxanat". Kətwo tamo  ḥa mə Astəl, əšme "Ḥəso Kaḥla" əmmiwole. U greʕo du  binbaši we.  Də  gəd  ḥoyər ʕal aš šuġlonani. Qayəm azzano əno u Malak d be Bəsse w ḥreno azzano l  gabe.  Məralle: “Kəbʕena də mšayʕatlan aḥna am məḏyoye...“ Kətwo hən meqəm  mənayna mə  Izmir  həḏoye-məḏoye  kṯəwolle  əšmayye,   mərlan:   “Aḥna   kəbʕena   də mšayʕatlan...“ Mu sabab d kətwe məḏyoyo. Qayəm mšayəʕlelan aḥna...
1612. I Aṯto (Farida): Hedi mṣanetu ʕal ax xbar.
1613. ʕAmmo Išoʕ: Qayəm huwalle u ḥa ʕəsri (20) noṭat w mqayədlelan  aḥna  məḏyoye w qayəm azzano 23-24 bi ǧumla, kətwo kfarzoye, u Ḥanna  (Həndoke)  Kfarzoyo, kətwo maq qəryawoṯo, azzano 23 zlamat  l  Bešiktaš  (Beṣiktaṣ)...  L  ḥaywan Xaṣṭaxanasi tamo. Əno bəṯər frəqalli mənayye w hənne 22 azzən.  
1614. Ǧan: Bi ʕaskariye hat aydarbo d əmmina mʕaḏbət?
1615. ʕAmmo Išoʕ: Afandəm bi ʕaskariye... əno əəəəəəə, mu sabab d  uḏaʕnowo  qraye w lišono, hawino... mawbəlanwoli mu bayluk (bölük) li  qaṣṭaxana,  tarǧuman.  Čənki latwo nošo d uḏaʕwo kurmanǧi ġalabe w ʕarabi w tərki, i  naqqayo  nošo l uḏaʕwo. Kul nošo l uḏaʕwo d məžġalwo.  Əno  mu  sabab  d  uḏaʕnowo,  qrewoli madrašyoṯo, qayəm mawbəlalli lu toxtor. 
1616. Azzino  omər:  “Kəḏʕət  hat  məžġolət tərki?“  Žġəlno  aʕme  šafiro,  omər:  “Ooooooooooo  lazəm  hat  d  oṯəd   li qaṣṭaxana, dowət  qəm  iḏayna  tarǧuman  bi  qaṣṭaxana".  Qayəm  mawbəlalli.  Šqəlalli mu bayluk, mawbəlalli li qaṣṭaxana, yaʕni tadawi ʕal  i  raġlo.  Lo mwaqqat, “ʕal i raġlo“ əmmiwole. ʕAl i raġlo tadawi, hul  d  kətwayno  tamo.  
1617. Azzino fayəšno tamo kibe əšto-šawʕo  (6-7)  yarḥe,  samnowo  tarǧumaniye  bi qaṣṭaxana. I naqqa d uṯanwo ak  kayiwe  li  mʕayana,  əno  əzzinowo  ḥuḏarno tamo. U ṭoxtor u mede  də  mšayalwo  mənayye  d  l uḏʕiwo  ubiwo  ǧawab,  əno samnowo i tarǧumaniyaṯṯe w bəṯər qayəm hawino bi qaṣṭaxana. Səmalli,  hawino mal di qaṣṭaxana. W hawino bi qaṣṭaxana čawiš, hul də šqili i daskara.
1618. Ǧan: Mən koṯe l bolox mede mi qaṣṭaxana d lə ṭaʕətle? Yaʕni hawi  mede  w  lə ṭaʕətle?
1619. ʕAmmo Išoʕ: Afandəm bi qaṣṭaxana,  afandəm  əno  koṯe  l  boli  kətwo  ḥa, əəəəəəə aṯiwo əšme... mə Mərde we. W kəlle u zlamawo  hul  l  uʕdo  saġ.  Bi qaṣṭaxana mafətwole kewo mananžit w kewo tifos.  U  zlamano  ḥəngi  d  kətwo aʕme ḥərara, əəəəə hawiwo xəd u daywono. Qamwo b lalyo muḥewo ruḥe bag  gale aw bu siyoġo lašan d nuyaḥle. Mi ḥarara d kətwo aʕle.
1620. Ǧan: Fuyarwo aʕle...
1621. ʕAmmo Išoʕ: Ġalabe fuyarwo aʕle. Qayəm mawbəlalli aṭ ṭaxtorin  aʕme,  azzano səmalle mʕayana. Uḏaʕwo məžġalwo b ʕarabi. Hul l uʕdo u zlamawo b  Mərde we.  W uʕdo kumarno bə Ṣṭanbul yo.  Garak  kfoyəš,  ksamno  taxmin,  əšme  Malak, əšme b Mərde ḥzeli. Bəṯər məd hawi,  məd  šqile  daskara  ste  ḥzeli.  Qayəm azzano, bəṯər mawbəlallan hedi,  hedi  hedi,  hawəlle  moro,  nayəḥle.  Huwanwole əšto (6) yarḥe tabdil hawa. 
1622. Huwanwole əšto yarḥe  tabdil  hawa,  u ṭaxtor mərleli omər: “Išoʕ?“ Umarno: “Mən yo?“ Omər, əno bi qaṣṭaxana  əmmiwoli: “Sabri, Išoʕ Sabri, əšmi.“ əmmiwoli "Sabri". Omər: “U zlamano, kəbʕe  d  əzzox aʕme hat, ṣafro d məblatle lu  tren  w  rəwxət  aʕme  w  əzzox  məblatle  lə Ṣṭanbul. Msalmatle l Ḥaydar Paša. Mə ḥaydar Paša də mšayʕi aʕme  tre  zlamat w hol Mərde. U zlamano čənki latyo malək d ʕaqəl  diḏe...“  
1623. Qayəm  ṣafro  i saʕa baḥ ḥamməš (5) qayimina mi qaṣṭaxana kibowan 10-15 kayiwe  d  mawbalnən lə Ṣṭanbul. Bi ǧumle huwwe ḥa yo. Mərlile umarno: “Ǧorǧ?“ Omər: “Mune?“  Umarno: “Kibox mhalxət?“ Omər: “E!“ Lə marwaxlan  bi  ʕaraba,  mhalaxlan  bad  darġe.  Knəḥtina mi qaṣṭaxana, gəd əzzan lu tren. U tren qariwo yo l aḥna. U  zlamano nafəl, mṭarpəl w nafəl mə tloṯo-arbo darġe.  Ṭap  ṭap  ṭap  ṭap  ṭap.  
1624. Qayəm daʕərina mpalpaxwo. Qayəm madʕarlan mawbelan li qaṣṭaxana. Ḥatta  lu  ṭaxtor mərleli omər: “Qay hawo hawxa hawi sabab? Qay lə manṭelox d rowəx  b  ʕaraba?  W mawbele...“ Umarno: “Afandəm mšayəlile mərle: "Kibi mhalaxno". Əno  mhalaxli b qamuṯayye w hənne bəṯri bəṯri w bad darġe zaləṭ.“  Fayəš  fatra  ḥreto  bu kewo. 
1625. Qayəm  marwaxlan  bi  ʕaraba  mi  qaṣṭaxana  mawbeli  l  Ḥaydar  Paša, msalamli l Ḥaydar Paša. Ḥaydar Paša mawballe  tre  nafare  aʕme,  hul  Mərde msalamme lu ahlayḏe. Hayo koṯe l boli. W koṯe l boli stene,  eeeeee  ġalabe mam məḏyoye mayiṯi bi qaṣṭaxana, koṯe l boli ġalabe.  
1626. Ǧan: Əšme d man koṯe l bolox?
1627. ʕAmmo Išoʕ: Eeee  kətwo  məḏyoye  ġalabe  mayiṯi  bi  qaṣṭaxana  əšmayye  lə kəmxaṭarnolle ġalabe. Səryoye d mayiṯi bi  qaṣṭaxana,  latwo,  han  naqqe  u ṭaxtor mərleli omər: “Hatu aydarbo kqəwritunne, u  malla  lə  kowe  də  mṣale aʕlayye?“ əmmina: “Aḥna u malla lə kowe də  mṣale  aʕlayye...“  Bu  ḏan  diḏi kətwo ḥa šamošo, manṭelan mṣalewo  aʕle  w  mawbelan  aḥna  xəd  i  ʕadayḏan qəwrilan baq qawre. As səryoye.
1628. Ǧan: Qay mayiṯiwo hanək ʕammo Išoʕ?
1629. ʕAmmo Išoʕ: Kewo, masala mafətiwo kewo, bəlḥassa...
1630. Ǧan: I naqqayo mən kewe qaṯwo lan noše?
1631. ʕAmmo Išoʕ: I naqqayo aġlab tifos kətwo, kətwo kewone...  eeeee  mu  sabab  d kətwo qalme ġalabe, huwewo kewone ġalabe pəsin, mu sababawo  u  ʕamo  ġalabe kuyawwole. Čənki latwo naḏafe, latwo mede, hawxa latwo mədone.  Mu  sababano huwewo kewe yaqure ġalabe.
1632. Ǧan: I naḏafe aydarbo wa, darmone kətwo?
1633. ʕAmmo Išoʕ: Afandəm darmone kətwo. Hani bač čəwedər wayye, larwal wayye  baq qəryawoṯo wayye, bad dəkoṯo wayye. Han naqqa latwo lo darmone w lo mede.  Lə qaṯwolle əmkanat d mašiġi, d  ḥayfi,  w  d  soḥən.  Latwo  dəkoṯo  d  soḥən.  ʕƏwdiwo rawšo w nargo, i ʕaskar tamo aġlab kulle bə  Ṭraqya  rawšo  w  nargo ʕəwdiwo. Han naqqa mu sababano lə muṭewolle naḏafe. Kuyawwole, huwewo  qalme ġalabe, ġalabe huwewo bi ʕaskariye. Əno ḥzeli qalme ġalabe baǧ ǧulayḏan. E.
1634. Ǧan: Bu zabnano bi ʕaskariye maltamwolən  i  aġlabiye  das  səryoye  bə  ḥḏo dəkṯo....
1635. ʕAmmo Išoʕ: Hayo bəṯər, bəṯər  aṯiwo  amro:  "ʕƏmum  das  səryoye  gəd  howən ḥtiyat" səmwolle.  Əmmiwole  u  ḥtiyat.  As  səryoye  kulle  maltəmiwonne  w qləʕi..
1636. I aṯto (Farida): I naqqayo əno kalo ḥaṯto, azzewo.
1637. ʕAmmo Išoʕ: E, qləʕiwonne lə hno... L Manisa, lu qaza d  Manisa...  əəəəə l  Aqḥisar  (Akhisar).  Kulle  qəlʕənne  l  Aqḥisar,  kətwobən  mam  məḏyoye ṭaqriban 300-400 zlamat. Maltəmiwo daq qəryawoṯo kulle. Hani kulle ḥtiyat  w qəlʕənne l tamo. ʕƏwdiwo bad darbone. Əno  ʕaskar  b  Xadəmkoy wi  azzino  l gabayye, ḥatta bi ǧumle Qašo Šamʕun d  kətwe  bi  Qaməšlo  qašo.  Mə  Məḏyaḏ azzewo li Qaməšlo, hawo ste manṭewolle, heš meqəm d əzze li Qaməšlo. Qašo  b Məḏyaḏ we,  msəkwolle  manṭewolle  aʕmayye.  Ḥatta  mṣalewole  bač   čəwedər qumayye. 
1638. W ʕəwdiwo rawšo w nargo, kulle ṣafro w  ʕaṣriye.  Ṣafro  əzzənwo  w ʕaṣriye uṯanwo dəmxiwo bač čəwedər. Hanək  ste,  bəṯər  qayəm  u  ḥtiyadawo, bəṯər u ḥa daṯi d daʕər mu ḥtiyat hawi ġala  b  Məḏyaḏ.  Hedi  Məḏyaḏ  bdela kəmbarbəzo an nošayḏa. Ġalabe ġalabe noše mahzamme w azzən  lad  dəkoṯo.  Mu sabab du kafno, b Məḏyaḏ hawiwo kafno ġalabe rabo. Bi šato dan 40  (1940)  w daḥ 41  (1941)  hawiwo  kafno  rabo,  laḥmo...  i  ṭlamṯo  du  laḥmo  lə miqafyowa. W aḥ ḥeṭe hawənwo b ṭimo ġalabe, kul mede ġalabe b ṭimo.  U  ʕamo haw qudarwo d ʕašwo mahzamwo.
1639. I aṯto (Farida): Gərsiwo w əxliwo, daḥno gərsiwo.
1640. ʕAmmo Išoʕ: E, gursiwole, hul li fərto  əxliwola.  Hul  lu  laḥmo  du  daḥno əxliwole. Hul lu pačik əxliwole, hul  lab  baluṭe  əxliwonne.  Kafno  ġalabe rabo hawiwo, əno maṭinole.
1641. I aṯto (Farida): Laḥmo dak kušne.
1642. ʕAmmo Išoʕ: Laḥmo dak kušne, ġalabe mak kušne, laḥmo  dak  kušne  (dəqle  lu talafon w kalina)....
1643. Ǧan: Hat meqəm əlla bəṯər mi ʕaskariye gawirət?
1644. ʕAmmo Išoʕ: Əno gawərno w azzino li ʕaskariye.
1645. Ǧan: Məqqa hawiwolox d gawirət w d azzox li ʕaskariye?
1646. ʕAmmo Išoʕ: Hawiwoli ḥamšo:əšto (5:6) yarḥe, šato, 5:6  yarḥe we  w  azzi  li ʕaskariye.
1647. Ǧan: Hat meqəm d əzzox li ʕaskariye, ʕlaymo ʕal ḥaylox, mən ʕwədlox?
1648. ʕAmmo Išoʕ: Afandəm əno nafəqno mi madrašto, əno qreli bi madrašto, mi  šato daš 26 (1926), xtəmli i madrašto dat tərk w meqəm ste xtəmli mi šato dat  18 (1918) hul laḥ 25 (1925) xtəmli i madrašto das səryoye. Qreli  bi  ʕito  das səryoye katolik qəm iḏe d Qašo Afrəm w Qašo Dawud. Qurenawo gabayye bi  ʕito dak kaldoye iṭalyani, faransawi w . W qurenawo  bi  ʕito  dap  proṭestan  sə malfoniṯo Nayla ingilizi w ʕarabi. 
1649. W  qurenawo  sas  səryoye  (ortodoks)   w tərki w ʕarabi. Qrelan bat tloṯ madarəsani. Əno qreli bat tloṯ madarəs,  bam madarəs dap proṭestan, bi madrase  das  səryoye  katolik,  i  naqqayo  kətwo malfono das səryoye katolik Qašo Afrəm ḥa mašhur we. Bəṯər naḥətwo  l  Suriya fəšwole hul lan əšnanək, fašwo b Suriya.  U  aḥuno  di  "Šunike  d be  Šəkro" əmmiwole. U ingiliziyayḏe ġalabe qawyo we, u iṭalyaniyayḏe ġalabe qawyo we,  u faransawiyayḏe ġalabe qawyo we.  
1650. W u  ḥaqiqatan  qašo we  w  bəṯər  azzewo qayəmwo. W kətwo Qašo Dawud stene zazoyo we, we (ortodoks)  hawiwo  katoliki, u babo du Buləs ḥaloqo. Hawo stene maqrewo  w ʕarabi.  Əno  qreli  gab  hani kulle. Ba tloṯ madarəsani qreli. Qreli bi madrase  das  səryoye  katolik  d kətyo bi šawṯo d be čalma, d kətyo ǧiran d be  ḥano.  Bəṯər  i  Mart  Šmuni  w qreli bi ʕito dap pəruṭ, haṯe d kətyo lalʕəl, uʕdo bi šawṯo di ǧəmhuriye.  
1651. I naqqayo i malfoniṯayḏan Malfoniṯo Nayla wa.  I  aṯto  d  Buləs wa,  barṯe  d Əsqəf ʕAmaniyel, maqriyowalan ingilizi w ʕarabi. W  qrelan  gab  as  səryoye (ortodoks) stene, maqrəlelan l Qašo Šamʕun w maqrəlelan l  Xori  Ablaḥḥad  w maqrəlelan  lu  ʕAbdəlmasiḥ  d be  Safar  w  maqrəlelan  l  Malfono  Ǧorǧ   w maqrəlelan u Srayel malfono du tərki ste aṯilan w bəṯər Atatürk ṣxərwole  am madrašyoṯo das səryoye.  W  am  madrašyoṯo  kulle.  Hedi  bəṯər  azzano  lam madrašyoṯo dat tərk.
1652. Ǧan: Məqqa fayišət ṭlibo hul d gawirət?
1653. ʕAmmo Išoʕ: Fayəšno kibe garak šato w falge ṭlibo.
1654. I aṯto (Farida): Looooooo...
1655. ʕAmmo Išoʕ: E šato, balki šato. Šato fayəšno ṭlibo.
1666. I aṯto (Farida): Loooo, šwaḥṣar yarḥe, šwaḥṣar yarḥe.
1667. ʕAmmo Išoʕ: Šato šato, e.
1668. Ǧan: I ḥurmayḏox  aydarbo  ṭəlbolox?  Hat  ḥəzyolox  w  maʕǧəbolox  əlla  an nošaṯxu du bayto ʕal d kətwən mə ʕayle aṣil, azzən ṭəlbulle?
1669. ʕAmmo Išoʕ: Afandəm, afandəm naṣib hawi, walḥasəl li  žənbavayḏi  w  l  babi maʕǧəbulle i kačke w hawi naṣib ṭləbolan.
1670. Ǧan: Lu ṭlobo man w man azze?
1671. ʕAmmo Išoʕ: I naqqayo lu ṭlobo azzənwo am məḏyoye kulle. I naqqayo  kətwo  u Brahim d be Šabo, u ʕAbe d be Elo, kətwo ġalabe nošo, uṯanwo lu ṭlobo.  Ġalabe ʕam ḥḏoḏe qarabaləġ we, u Məḥe d be Gawwo, u Bəro d be Gawwo, bə  Šamʕun  Šaxxo w fəlan kətwo ġalabe i naqqayo, azzən lu ṭlobo aʕmayna.
1672. I aṯto (Farida): Məḥe, m ayko kətwo Məḥe...
1673. ʕAmmo Išoʕ: He?
1674. I aṯto (Farida): Məḥe miṯo we, m ayko kətwo.
1675. ʕAmmo Išoʕ: U Məḥe d be Gawwo latwo, kətwo u  Bəro  w  Skandar  d be  Gawwo  w wasayəra. E naqqayo kətwo.
1676. Ǧan: Hani kulle azzən d ṭəlbi...
1677. ʕAmmo Išoʕ: E muḥaqqaq aṯənwo aʕmayna lu  ṭlobo.  I  naqqa  d  huwewo  ṭlobo kəmšayʕina bəṯrayye, kulle koṯən lu ṭlobo. Ġalabe koṯən. U ḥa d kətle  ahl, kule kəmšayəʕ bəṯre, koṯən kəzzən lu ṭlobo.
1678. Ǧan: I naqqa d azzoxu lu ṭlobo mən mawbalxu aʕmayxu l nuxraytox?
1679. ʕAmmo Išoʕ: I naqqayo  mawbəlalla  xuṣa,  w  mawbelan  aʕma  masalan  mədone hawxa, mede d lə  kṭowe  aʕle;  məbliwo  apšoṯo,  məbliwo  qaḏame,  mawbəliwo kliča. Saymiwo kliča bu bayto, mawbəliwo ṭəwriwola tamo. U  qašo  mṣalewo  w qurewo ‘Yamino‘ w hano. U ṭlobo hano we.  
1680. Ǧan: U qašo d aṯiwo aʕmayxu lu ṭlobo man we?
1681. ʕAmmo Išoʕ: Qašo Šamʕun we, Qašo Šamʕun.  U  abro  d  Qašo  Dawud  d be  Qašo Ḥanne. U Qašo d Mor Barṣawmo huwwe we, ahl diḏan, abre d ʕammayna we.
1682. Ǧan: U lalyo du ḥəwolo sim ḥeno?
1683. ʕAmmo Išoʕ: Afandəm səmalli məštuṯo bu tarix d  Tərkiya  lə  nafəq  xədwoṯa.  Ġalabe məštuṯo rabṯo, ġalabe... Hul l uʕdo də ḥzalle  fayəš  femayye  ftiḥo.  Ġalabe mam məḏyoye d harke də ḥzalli i məštuṯayḏi w  raqiḏi  biyya,  məštuṯo rabṯo ġalabe. L babi səmle məštuṯo  rabṯo  ġalabe,  nḥərle  sawal  ġalabe  w qrele lu ʕamo w səmlan mede ġalabe šafiro.
1684. Ǧan: U yawmo du ḥəwolo i kalo aydarbo manṭiyulxun lu bayto?
1685. ʕAmmo Išoʕ: Gəd əzzewo u ‘xel‘ bəṯra, manṭanwola, marwəxiwola  ʕal  səsto  w manṭanwola lu bayto. W han naqqa bəṯər məd aṯiwo, hawiwo  ʕaṣriye,  uṯewo  u qašo mbaraxwola, han naqqa i məštuṯo... deri yawmo ste saymiwo ṣabaḥiye.
1686. I aṯto (Farida): Lo lo, azzan l Mor Barṣawmo meqəm b lalyo...
1687. ʕAmmo Išoʕ: E azzano meqəm b lalyo-tre l Mor Barṣawmo, səmme  u  bəroxayḏan.  Hedi azzən manṭulle w səmlan i məštuṯayḏan w ‘sen saġ w ben selamet.‘
1688. Ǧan: U səsyo d mawballe lu ṭəmtiyo di kalo mən šəkəl we?
1689. ʕAmmo Išoʕ: (Gaḥxo).... E əno lə koṯe l boli...
1690. I aṯto (Farida): Lo lo, əno lo ʕal səsto. Lo lo, əno b raġli azzino. Malxo.
1691. ʕAmmo Išoʕ: E xanəm kəlla gabi yo kəmmo: “L aṯino ʕal səsto  b  raġli  aṯyono.“ Lə koṯe boli, səsto l aṯi.
1692. Ǧan: Hat u ḥaṯno bu zabnawo, mən šəkəl ǧule lwišo wox?
1693. ʕAmmo Išoʕ: Afandəm i naqqayo nafəqiwo ab badlat,  ləwšinawo  badlat.  Meqəm ləwšinawo...
1694. I aṯto (Farida): Badlat w qrawat...
1695. ʕAmmo Išoʕ: Meqəm ləwšinawo bəšte w ləwšinawo ǧule ḥəwore w ləwšinawo  ṣayat w bəṯər han naqqe i naqqa  də  mḥawəlalli,  badle,  panṭur...  ḥəṭlewoli  lə Mḥammad u ḥayoṭo badle ġalabe šafərto, qumaš ingilizi. I  naqqa  di  məštuṯo ləwšoli aʕli. E.  
1696. I aṯto (Farida): Maḥətanwole hno bənǧ-bəllək w ribane w  abriye  šaʕəṯto ʕal qḏole.
1697. ʕAmmo Išoʕ: Eeeee.
1698. Ǧan: I naqqa d aṯyo i kalo li dərtaṯxun, aṯət makrəxolox...
1699. ʕAmmo Išoʕ: I naqqa d aṯyo i kalo azzi mədli  l  iḏa  w  maʕbəroli  w  qayəm manṭalle šarbo w maḥətte biyya  bzarʕo  w  apšoṯo  w  ḥəmṣe  w  i  kalo  gəd ṭəwrola, yaʕni ṭwərla u šar w maʕbərolan l lawġəl.
1700. Ǧan: Lə karəxitu lə ḥḏor du ftilo ste bi dərto?
1701. ʕAmmo Išoʕ: Bele.  Səmme,  ksaymi...  kmakrəxi  i  kalo.  Kmakrəxi  i  kalo, kmaqiṯi ftilo w marfən  nuro  buwwe  w  makrəxi  tloṯ  kore  hawir  diḏa.  W kmaʕbərila l lawġəl. Yaʕni u šar gəd uzze.
1701. Ǧan: Bu zabnawo kətwo ʕade, hat mḥalaqlox kallat faruḏe lan naʕime?
1702. ʕAmmo Išoʕ: E, naʕəm  naʕəm  naʕəm.  Əno  ste  mḥalaqli  w  u  ahəlayḏi  ste mḥalaqqe, kulle. ʕAde wa mḥalqiwo kallat faruḏe, saymiwo xel  li  məštuṯo.  E xel.
1703. Ǧan: I naqqa d ʕabiro i kalo li dərto, mḥele nošo ṣəlaḥ bi hawa?
1704. ʕAmmo Išoʕ: Eeee muḥanwo ġalabe, u ḥa d kətwole damančaye  muḥewo,  u  ḥa  d kətwole tfənge muḥewo. I naqqayo ġalabe, kətwo čike ḥəṣoro  ʕal  at  tfənag, balki lə mḥalle, balki ste mḥalle  əšmo  mede.  Haqqa  layt.  Meqəm  muḥanwo ġalabe. Bas bəṯər Atatürk mnəʕwole u ṣəlaḥ, nošo lə maǧrewo muḥewo ġalabe.
1705. Ǧan: Kmo yawme grəšla i məštuṯayḏox?
1706. ʕAmmo Išoʕ: Tloṯo yawme.
1707. Ǧan: Man kətwolxu zamore?
1708. ʕAmmo Išoʕ: Zamore kətwo Mərado u məṭərbi, u abro Ramazano w  ʕAliko.  Kətwo zamore hani rəqḏiwo w zəmriwo ġalabe. Aḥna ubenawolle kallat ḥaq di  məštuṯo w ham ste yətwiwo qəm u ʕamo w maltəmiwo kallat.
1709. Ǧan: Mən alat kətwolən du diyoqo?
1710. ʕAmmo Išoʕ: Kətwolle kamančat kamančat kamančat. Žġer mak kamančat latwo.
1711. Ǧan: Dənnagat latwo?
1712. ʕAmmo Išoʕ: Lo lo lo aḥna dənnaga w zərnaye lawi gabayna.  Kule  b  kamanča.  Kətwo dənnaga w zərnaye, bale aḥna dənnaga w zərnaye lə muḥenawo. Aṣ  ṣəroye dənnaga w zərnaye lə muḥanwo ġalabe, minakfiwo. Əmmiwo: “I dənnaga w  zərnaye ġalabe qaba yo“. Bas am məštawoṯo daṣ ṣəroye aġlab bak kamančat huwanwo.
1713. Ǧan: Am məṭərbani bas bu kurmanǧi zəmriwo?
1714. ʕAmmo Išoʕ: Kurmanǧi zəmriwo. Žġer mu kurmanǧi mede ḥreno  l əḏʕiwo  zəmriwo.  Abadan.
1715. I aṯto (Farida): Aydarbo! Kurmanǧi w ʕarabi.
1716. ʕAmmo Išoʕ: Lo lo lo. ʕArabi an əstəloye  əḏʕiwo.  Am  məṭərb  dan  əstəloye zəmriwo b ʕarabi w am məṭərb d Məḏyaḏ kurmanǧi zəmriwo.
1717. Ǧan: Am məṭərbani l əḏʕiwo məžġoli?
1718. ʕAmmo Išoʕ: Kəḏʕiwo məžġəliwo b  stene. Bale hənne b  kurmanǧi  zəmriwo.  Lə kəḏʕiwo zəmriwo b . I naqqayo nošo d zumarwo b   (gaḥxo)  minakafwo.  Əmmiwo: “As səryoye hawən məṭərb!“ Uʕdo i bəšrayḏi aʕlox,  as  səryoye  kulle  hawən məṭərb (gaḥxo). Kulle fayəš b kul dəkṯo kzəmri.  
1719. Ǧan: Lalye di məštuṯo aʕ ʕzime mən muklo ʕəzmənxu?
1720. ʕAmmo Išoʕ: Afandəm i naqqayo saymiwo qabərġayat w saymiwo baṣro w bərġəl  w rezo w matfuniye hawxa. Aġlab u muklo hano we.
1721. I aṯto (Farida): Alo fare fare. Fare ḥašye...
1722. ʕAmmo Išoʕ: Balki fare ḥašye  stene,  ḥšewolle  ġalabe.  Balki,  kətwo  noše qarye gabayna ġalabe. Balki ḥšewolle fare stene. Aġlab qabərġayat w  rezo  w matfuniye saymiwo. Bam mo mo haṯe wa. I ʕade d Məḏyaḏ haṯe wa.
1723. Ǧan: Bi məštuṯayḏox taqriban məqqa niše w gawre ḥaḏərwo?
1724. ʕAmmo Išoʕ: Yaʕni lə ḥaḏərwo lə ḥaḏərwo, i naqqayo  ḥamšalfo-əštalfo  (5000- 6000) zlamat ḥaḏərwo bi məštuṯayḏi.
1725. Ǧan: An noše kulle mə Məḏyaḏ wən?
1726. ʕAmmo Išoʕ: Mə Məḏyaḏ w maq qəryawoṯo kətwo.  Kətwo  maq  qəryawoṯo... mə  lə ḥḏor...
1727. I aṯto (Farida): Kətwo mə Mərde...
1728. ʕAmmo Išoʕ: Mə Mərde kətwo, bə Saxle  aṯənwo,  Saʕid  Saxle,  kətwobən  ḥṣar (10) ʕaylat w Farid Maxxule. Kətwo mə  Qeləṯ  w  aṯiwo  mə  Gziro,  kətwolan kərivin tamo bə Gziro, bə Sayyəd  Xalil  aṯənwo.  Kətwo  hazxoye,  e  aṯənwo ḥaḏəriwo. U ḥa d kətwolan mərhov mšayaʕlan bəṯre. Aṯənwo.  
1729. Ǧan: I ṣabaḥiye bəṯər m tloṯo yawme di məštuṯo misəmowa?
1730. ʕAmmo Išoʕ: Lo deri yawmoyo i ṣabaḥiye. Yawme d ḥəššabo i məštuṯo yo,  yawme də tre i ṣabaḥiye yo. Han naqqa u ḥa d koṯe l tamo  kmašləḥile,  kšəqli  mene kallat aʕ ʕlayme w kmaltəmi kallat w ʕaṣriye kmanṭən štoyo kšotən  w  mkayfi w zəmri w rəqḏi. Deri yawmo, hedi yawme də tloṯo kxəlṣo i məštuṯo.  
1731. Ǧan: Bu lalyo di ṣabaḥiyayḏox, maʕ ʕzime man štele ġalabe w ḥarəw?
1732. ʕAmmo Išoʕ: Alo lə kəmxaṭarno ġalabe (gaḥxo)... Bas ġalabe  mənayye  šətanwo ḥərwiwo, huwanwo falqe falqe. ṭəʕniwonne məbliwonne lab bote. Lə  kəmxaṭarno hani ġalabe, baynoṯayye hawxa mədone ġalabe.
1733. Ǧan: Bu zabnawo hatu həwxu naqdo ləb kalo?
1734. ʕAmmo Išoʕ: E, həwlan həwlan, 5 (ḥamməš)  lirat d dahwo naqdo.  ʕAde yo.  Dlo naqdo luwewo. Kətwo ʕade 3 (tloṯ) lirat d dahwo w kətwo  5  (ḥamməš)  lirat.  Tloṯ lirat naqdo qanuni di ʕito wayye w tre ste li  kalo  d  šəqlola  mədone bənne.  
1735. Ǧan: Bu zabnawo kətwo xəlʕa lan aḥunone di kalo?
1736. ʕAmmo Išoʕ: Naʕəm naʕəm, e ubiwo xəlʕa lan aḥnone. Ya  ubinawole  badle,  ya ubenawole ḥaṣo, ya ubenawole ṭrabzoniye, ya ubiwo, kətwo hawxa ʕade.
1737. I aṯto (Farida): Lo, badle həwwolxu.
1738. ʕAmmo Išoʕ: E badle, meqəm kətwo ṭrabzoniyat, w kətwo ḥaṣe w  masayəl  hawxa ubiwo. Aḥna badle həwwolan xəlʕa.
1739. I aṯto (Farida): Aḥna di məštuṯayḏan badle maxlaʕwole badle l aḥuni.
1740. ʕAmmo Išoʕ: Badle badle.
1741. Ǧan: Bu zabnawo, kətwo naqla ḥreto ʕade du ntošo di qundaraye  di  kalo,  di zambariše?
1742. ʕAmmo Išoʕ: E e. Kətwo ʕade nətšiwo. U ḥa d nutašwo w mahzamwo  i  qundaraye di kalo w d mawbela l su ḥaṯno  gəd  ubele  kallat.  Xəlʕa  lu  mahzəmonawo.  Masala 5 maǧidiye, maǧidi tre-tloṯo. Kul ḥa ʕal i quwwayḏe.  W  d  mawbəliwo du ḥaṯno ste si kalo, hayo ste  ubowalle.  Ubowalle  waraqa-tarte,  ḥamšo...  kul ḥḏo u mede d nufaqwo m iḏa ubowa.
1743. Ǧan: An naʕime ntəšwolle dəṯxu ste?
1744. ʕAmmo Išoʕ: E ntəšše i qundarayayḏi, koṯe l boli, di kalo  manṭulle  l  gabi huliwolən 3 maǧidiye wayye 2 maǧidiye, lə  kəmxaṭarno.  Kuḏaʕno  manṭewolle, ntəšwolle i qundaraye di kalo, manṭulle. I qundarayayḏi səmme  lə  səmme  lə marfiyoli. Lə qadiri d šəmṭila (gaḥxo)... mə raġli. Eeee.  
1745. Ǧan: Koṯe l bolox an natoše man wən?
1746. ʕAmmo Išoʕ: Aloh... naʕime wayye  lə  koṯe  l  boli,  ġalabe.  Naʕime  wayye (gaḥxo).
Siyase w ʕboro d partiye l Ṭurʕabdin
1747. Ǧan: Mən we də ṭrele d mətfokət li siyase w ema u medano səmlox?
1748. ʕAmmo Išoʕ: Afandəm əno ʕabərno bi siyase  bi  šato  dan  1941,  ʕabərno  bi siyase.  I  naqqayo  nafəqiwo  ap  partiyani  li  ḥolo,  aḥna  ʕlayme  wayna rəḥminawo i siyase, əmminawo: “Balki, masalan šəqlina natiǧe las  səryoye...“ Qayəm ʕabərina b  Demoqraṭ  Parti.  ʕAbərina  b  Demoqraṭ  Parti  w  xdəmlan Demoqraṭ Parti. Mʔasaslan b Məḏyaḏ,  əno  ḥa  mam  mʔaydone  (mʔassəsone)  d Demoqraṭ Parti no. Əno w kətwoli ḥawrone ġalabe səryoye w səmwolan u  Parti.  
1749. Ftəḥwolan bayto lu Parti. U bayto du  Saʕdo  d be  Manǧe  d  kətyo  bi  šuqo, səmwolan u Bayto du Parti. W manṭewolan ḥa əšme Buləs mə  Mərde,  maḥətwolan odaǧi du Parti. W lətminawo as səryoye  tamo.  I  naqqayo  səryoye  kətwobən balki 300-400 səryoye aʕḏawiye  bu  partiyano.  W  xdəmlan  u  partiyano.  W azzano, ʕabərina ban əntixabat, maqnaʕlan  as  səryoye  kulle,  həwwolən  ar rayat dəṯṯe l Demoqraṭ Parti. Aṯi  zabno  w  azze  zabno  u  Demoqraṭ  Parti mḥayṣele. 
1750. I naqqa də mḥayṣele u Demoqraṭ Parti bi šato dan  1950,  fayət  lu əqtidar (ḥəkəm). U rabo, i naqqa, du parti ḥaǧǧi  Bahaddin  mu  Ṣawro we.  W kətwo bu parti i naqqayo səryoye ġalabe  mə  Mərde,  ġalabe  qawyo we.  Ǧamil Azaǧi w u ḥreno w  u  ḥreno  ġalabe  qawyo we.  Ǧamil  u  Azaǧi  ġalabe  zlam mnawro we. Azaǧi we w ġalabe zlam mnawro we.  Yawmo  lə  kuḏaʕno  mən  hawi  bu parti, bi šato dan 1955, bu parti l ḥaǧǧi Bahaddin mərle l  Ǧamil  u  Azaǧi, lə kuḏaʕno mən hawi baynoṯayye omər: “Kalb nəṣrani!“ (Kalbo mšiḥoyo). 
1751. W  hano aṯiwo l aḏnayna, Ḥaǧǧi Bahaddin  mərle  l  Ǧamil  u  Azaǧi,  Ǧamil  u  Azaǧi ḥəšwinawole u rabayḏan. Ġalabe zlam mnawro w kayiso we. ”Waḥ! Waḥ! Waḥ!  Waḥ!  Ḥaǧǧi Bahaddin d umarle l Ǧamil u Azaǧi  "Kalb  nəṣrani!"  Alo  gəd  saymina hawxa w hawxa mene!" W qayəm səmlan ənqilab ʕal u Parti w  hawina,  qaləbina hawina Xalq (ʕUmhuriyet Halk Partisi). W ʕwədlan  ʕam  u  Xalq.  
1752. I  naqqa  d šamiʕi u Xalq bi šato dan 1957,  qaləbina  mu  Parti,  qoyəm  hani  du  Xalq Partisi kulle kmaltəmi ruḥayye w koṯən l gabayna lu bayto.  U  yawmawo  i žənbavayḏi ste mayəṯowa, i žənbavayḏi mayəṯowa, kətwolan  ʕaza.  Ham  aṯənwo lu ʕaza w ham aṯən l gabayna də mraǧən d ubinalle rayat.
1753. Ǧan: Səryoye wən?
1754. ʕAmmo Išoʕ: Ṭaye ṭaye. Kulle ṭaye wən. Kətwo mə Mərde ʕAziz Bag, kətwo  Kaməl Boran, kətwo Fattaḥ Bag, kətwo mə Maḥsarte Ḥaǧǧi Ramaḏan, u babo dano,  uʕdo baladiya rayyəsi d kətyo b Maḥsarte. Kətwo... ar rabe d Xalq Partisi  kulle.  Kətwo Salim Talliyaoġlu mə Mazidaġ, mi Derəke, kulle maltamme ḥḏoḏe  w  aṯən bu yawmano l gabayna. Ḥərlan i Guharre məlyo ǧipat. Bu  nišanawo  aṯənwo  lu ʕazayḏan stene u qašo d Bəsorino, Qašo Galo w Qašo Bedros  d  Ḥaḥ  aṯənwo  l gabayna lu ʕaza. Waḥ! Waḥ! Waḥ! məlyo i Guharre ǧipat? Kḥarno  kulle  naḥiti xər w xər w xər w xər kaṯən  l gabayna.  “Salam  wa  ʕalaykən!“ —  ”ʕAlayk  wa məssalam!” Aṯən l gabayna. Aḥna əmmina: “Kaṯən  lu  ʕaza“.  
1755. Qayəm  yatiwi  lu ʕaza həwanne ǧəġarat, həwanne qaḥwe fəlan. Qayəm kətwo  doqtor  Wahap,  uʕdo kəlle mawǧud yo, hul l uʕdo mabʕuṯ we, ač čato lə mḥayṣele. Mərle l babi  omər: “Kəḏʕət ʕammo Barṣawmo... b šan ayš ǧina la ʕəndkən? Alla yərḥam al  maytin, ǧina la taʕziyətkən w ǧina la ʕəndkən lad daxale bšan təʕtawna rayat...“  (L mən aṯina l gabayxu? Aloho mḥase am miṯe! Aṯina lu  ʕazaṯxun  w  l  gabayxun lašan d ubetullan rayat...) Babi omər: “Wallahi əəəəə Wahab  Bay  hay  at taklif šwayye gbirwe w nəḥne ašwan nteq nəʕti rayat. W  l  yawm  l  Demoqraṭ Parti fəl əqtidarwe. W nəḥne mo nəstarǧi. L  yawme  garči  nġabanna  mən  əl Demoqraṭ Parti. Yalnəz ačəq ačəq monəstarǧi nsay muqawama  ʕala  d  Demoqraṭ Parti...“ (Alo əəəə Wahab Be, u  kəlofano  əšmo  rabo yo  w  aḥna  aydarbo kiban ubena rayat. W adyawma u Demoqraṭ bu ḥəkəm yo.W lə kmaǧrena.  D  ḥayrət aʕla aḥna du šrolo ġbənina mə Demoqraṭ Parti.  Bas  haškara  layban  saymina qəwomo mqabəl du Demoqraṭ...) 
1756. Omər: “Hama  nəḥne  ǧina  la  ʕəntkən  ḥatta  d kunən maʕna. Kwa ʕaš-xamsṭaš (10-15) weḥəd mən Qəzəltapa w mən Derəke  w  mə Ṣawr w mən Karǧos...“ (Hama aṯina l gabayxun d huwetu aʕmayna. Kəllən ʕaṣro- ḥamšaḥṣar (10-15) mə Qəzəltapa w  mə  Derik  w  mu  Ṣawro  w  mə  Karǧos...) Šamsaddin abre d Badraddin w wasayəra ġalabe wayye. Qayəm  babi  omər:  “Abri mən kəmmət? Hawwe ǧawab mede!“ Umarno: “Saknu!“ (Klawu!) 
1757. Qayəm qreli  l  Qašo Galo w l Qašo Bedros məblili li odaye ḥreto. Mərli: “Abuna,  kəḏʕitu  mən yo?“ əmmi: “Mən yo?“ Umarno: “Hano šamiʕi d ka ənnahu kulayna as səryoye qaləbina  w ġbənina mə Demoqraṭ Parti. Čənki Ḥaǧǧi Bahaddin mərle l Ǧamil u Azaǧi  "Kalb nəṣrani!" U xabrano səmle aʕlayna taṯir ġalabe, mən kəmmitu?“ Omər: “Qum  haw aʕmayye soz walaw qəṭʕi qarʕe d kulayna  gəd  ubenalle  rayat.  Walaw  qəṭli kulayna, soz ʕam Aloho w aʕmayye gəd ubinalle rayat!  Əno  gəd  kuraxno  baq qəryawoṯo w Qašo Bedros gəd korəx baq qəryawoṯo das səryoye  kulle.  W  nošo mas səryoye d l obe ray lu Demoqraṭ Parti. Kulan gəd ubina l  Xalq  Partisi.“ 
1758. Qayəm aṯino daʕərno umarno: “Aḥunone, aṯitu lu  baytayḏan  ʕal  ʕaynayna  w  d babayna! Hatu ar rabayḏan hatu. Bale soz ʕam Aloho w  aʕmayxu  gəd  ubenalxu rayat.“ əmmi: “Baʕ hatu mən kəbʕitu d sayminalxu?“ əmmina: “Aḥna  lə  kəbʕelan tə mede, bas kəbʕelan ǧip, də mšayʕitullan ǧip, u banzin  ste  mə  kisayna“ əmmi: “Lo gəd mšayʕinalxu ǧip w arbi (40) tanagayat d  banzin  stene.“  
1759. Qayəm mšayəʕallan ǧip xalyo w  u  banzinayḏe.  Manṭəlallanyo.  Ḥatta  u  šəfer  du ǧipawo, u Malke d be ʕammi Bəṭrəs, uʕdo kəlle b Noršbori yo, Noršbori yo,  lə kuḏaʕ. Kəlle tamo.
1760. I aṯto (Farida): B Noršoping (Norrköping), Noršoping.
1761. ʕAmmo Išoʕ: He? B Noršoping, kəlle tamo. Hawi u šəferayḏi w rawəxina  b  ǧip w qriṯo bə qriṯo azzan sas  səryoye,  mḥalaqlan  ruḥayna,  əmmina:  “Ksaymina daxale aʕlayxu... Manṭelan u šaraf l qamuṯayna... Kulan gəd ubina  ar  rayat diḏan lu Xalq Partisi, čənki hano Ḥaǧǧi Bahaddin  mḥaqarlelan,  mərle:  "Kalb nəṣrani!" Aḥna haqqayṣ xdəmilan w səmilan moro, d ubina  rayat  lənne...“ əmmi: “Soz ʕam Mšiḥo w aʕmayxu, məqqayṣ d kito  zlam  ṣəroyo  gəd  ubina  u rayayḏan l Xalq Partisi!“ 
1762. Qayəm huwanne ḥḏaḥṣaralfo w tmonemo (11800)  rayat i naqqayo kətwolan səryoye bi walaye d Mərde.  Yaʕni  kyumenolox  balki  maḥ 11800 rayat, 11500 maṭən lu Xalq Partisi. W mḥayṣelan  7  milletwekiliye  mu Xalq Partisi. Ḥa mənayye Kaməl Boran (Kamil Boran), ḥa  mənayye  ʕAziz  Oral (Aziz Oral), ḥa mənayye Salim Talliyaoġlu (Selim  Telliyaoġlu),  ḥa  mənayye Šawkat Dursun (Ṣevket  Dursun)  mu  Ṣawro,  ḥa  Šamsaddin  Akman  (Ṣemsettin Ekmen) mə Karǧos, ḥa mənayye Salim Daġli  (Selim  Daġlı)  mə  Mazidaġ  w  ḥa mənayye Toqtor Wahap (Doktor Vahap). 
1763. Walḥasəl aš 7 milletwekiliye  mḥayṣelan du Xalq Partisi. W azzano han naqqe li Qaḥwe du Salim d nəṭrina u  yawmo  du əntixab w qayəm aṯi m Astəl i natiǧe du  əntixab,  ka  annahu  ar  rayat  bi walaye d Mərde mḥayṣele lu Xalq Partisi. I qiyəmto  qayəmo  bu  həlholo  dan niše. Qayəm deri yawmo u Malke abre d ʕammi azze l Mərde, aṯi omər:  “Abre  d ʕammo?“ Umarno: “Mune?“ Omər: “Alo maḥətte  lam  mərdalliye  u  dabašayḏox,  d əzzox l Mərde gəd qəṭlilox!“
1764. Ǧan: As sayome aw am manṭiyone qamoye d Xalq Partisi man ne? Kəḏʕatte?
1765. ʕAmmo Išoʕ: Xalq Partisi (ʕUmhuriyet Halk Partisi) b Məḏyaḏ  awwəl  naqqa  u Brahim d be Šabo we, u rabo du Xalq Partisi.
1766. Ǧan: Yaʕni huwwe səmle Xalq Partisi...
1767. ʕAmmo Išoʕ: Mʔaǧadle, i naqqayo mʔaǧəd u parti. Əəəəəə  huwwe  u  Brahim  bə Šabo hawi Xalq Partisi,  aḥna  hwelan  Demoqraṭ  Parti  (Demokrat  Partisi).  Mʔasəs Demoqraṭ Parti, əno ḥa ma mʔassəsone d  Demoqraṭ  Partino.  W  ġalabe mdawamli laq qonġərat (kongre) du Demoqraṭ Parti ʕam ʕAdnan Mandaras  (Adnan Menderes) qayəmno, ʕam Ǧalal Bayar  (ʕElal  Bayar)  qayəmno,  kətli  ṣərtoṯo aʕmayye. W ġalabe bad diwanat dəṯṯe, mdawamli,  ġalabe.  Baq  qonġərat,  kul šato d huwewo qonġəra əzzinowo əno bi šaxṣiyayḏi l  ʕAnqara.  
1768. Mʕaqabnowo  aq qonġəratani. W ġalabe stene, naqqat mərli  b  Mərde  stene...  əəəəəə  yaʕni səmli waʕḏa. Yaʕni mərli nəṭəq b tərki laǧan  am  masayəl  du  Demoqraṭ,  du Xalq. D ka ənnahu u Xalq maḏərle i səryuṯo w hawxa w hawxa w hawxa...  “Ḥuru i  demoqraṭiye  sarbast yo,  u  ənsan  bu  dinayḏe  sarbast yo,  bi  žġaliyayḏe sarbast yo, kul mede ḥərriye yo...“ Han naqqe bam mo ḥamšo w tmoni (% 85)  mas səryoye  huwwe  rayat  lu  Demoqraṭ.  W  mḥayṣelan  bu  sababawo  šawʕo  (7)
milletwakiliye.
1769. Ǧan: Haṯe ayna šato wa d məžġelox u nəṭəq?
1770. ʕAmmo Išoʕ:  Ban 54 (1954), bat 53 (1953),  ban  54  (1954)  w  azzino.  Han naqqa bəṯər qaləbina hawina Xalq Partisi. Han  naqqa  məd  hawi  u  Demoqraṭ parti, səmle makroḥiye, i naqqayo  səmwole  hawxa  masayəl  ʕal  aṣ  ṣəroye, qayəm qaləbina hawina Xalq Partisi w maqlablan as səryoye kulle,  hawən Xalq Partisi. W mḥayṣelan 7 milletwakiliye lu Xalq Partisi. Azzi  l  ʕAnqara ʕƏsmat Paša (šsmet Paṣa) maštəleli qaḥwe w mṣawarli ṣərto ʕam  ʕƏsmat  Paša.  Ḥəzyolox i ṣərtayḏi ʕam ʕƏsmat Paša? W  mṣawarli  aʕme,  səmleli  ‘tašakkur‘ ġalabe, bu baytayḏe d ʕƏsmat Paša šteli qaḥwe.
1771. Ǧan: ʕAmmo Išoʕ, awwəl naqqa d əmmina, awwəl naqqa d əmmina u Xalq  Partisi, meqəm mə Demoqraṭ b ġalabe yo.  Awwəl  naqla  as  sayome  du  Xalq  b  Məḏyaḏ man wən?
1772. ʕAmmo Išoʕ: Awwəl naqla as sayome, u mede d kuḏaʕno ḥa mənayye u  Brahim we.  U Brahim bə Šabo. W kətwo  baynoṯayye  kmo  ḥrene.  Aḥna  i  naqqayo  naʕime wayna. Heš naʕime wayna, bəṯər hedi maṭina maḥ 45 (1945)  w  laxalf,  hedi bdele han naqqe u Demoqraṭ Parti. Bdele bat 43 (1943), w ban 44 (1944),  baḥ 45 (1945), hul laḥ  50  (1950)  mdawamle.  Bəṯər  maḥ  50  [(1950)  u  šrolo 1960 yo] hawi aʕle inqilab.
1773. Ǧan: ʕAmmo Išoʕ d əmmina hatu ʕabəritu  l  Xalq  Partisi,  ʕabəritu  bəṯər  l Demoqraṭ Partisi. Yaʕni d əmmina hat i naqqa qamayto də  mqararlox  l  ruḥox: "əno gəd ʕubarno li siyase." Mən we də ṭrele d ʕəbrət?
1774. ʕAmmo Išoʕ: Afandəm də  ṭrele  d  ʕubarno  li  siyase,  Xalq  Partisi  samwo taʕaddiye ʕal am  mšiḥoye  ġalabe.  W  nafəqwo  u  Demoqraṭ  Parti,  huwwole sarbastiye lu ʕamo kule. Lam mšiḥoye, li  žġaliye,  lu  mazlo  w  lu  maṯyo, stafsilat saymiwo ʕam u ʕamo kule, hwelan Demoqraṭ Parti. Amma bi ḥarayto  u Demoqraṭ Parti səmle bə Ṣṭanbul ʕal aṣ ṣəroye,  maqṭele  an  armənoye  w  ar rum. Maqəmle i ṭayuṯo  aʕlayye,  hedi  kulayna  maqrəfina  mene,  qaləbinawo hawinawo Xalq Partisi.
1775. Ǧan: ʕAmmo Išoʕ i naqqa d səmme Xalq, yaʕni d əmmina lo nošo mə ʕAnqara  aṯi mə Xalq Partisi: "Sumu parti..." Mərre əlla...
1776. ʕAmmo Išoʕ: Yaho bele, halbat uṯewo, kətwo ʕAziz Oral mə Mərde, kətwo  Wahab Bey, Dr. Wahab Dizdaroġlu kətwo,  ġalabe  uṯanwo  saymiwo  propoġanda  fəlan de... Maqnəʕiwo u ʕamo d huwanne parti. Kətwo  mu  Ṣawro  Ḥaǧǧi  Amin  Qawaq (Emin Kavak). Hano ḥa mar rabe, ġalabe ʕatiqo d Xalq Partisi yo.  Kulle  quwwe wayye. Han naqqa hani u ḥa d kətwolle xaṭər sidayye, mšayʕiwo noše l gabi  w gabox w gab u ḥreno, maqnəʕiwo  bənne.  U  ḥa  d  muṭewolle  huwanwo  mamnun ġalabe mene.
1777. Ǧan: ʕAmmo Išoʕ ʕal u zawnano də kmaḥkət w  meqəm  ste  b  Məḏyaḏ  bayn  lad Damoqraṭ səryoye w bayn lax Xalq səryoye huwewo ġalabe qalat...
1778. ʕAmmo Išoʕ: Afandəm ʕal i məǧadala, e huwewo. B kul dukṯo kowe, i masale,  u fəkər lazəm, kul nošo d howe bu fəkrayḏe lašan dəm maše.  U  fəkər  du  Xalq Parti šəkəl we w du Damoqraṭ šəkəl we. Han naqqa kul  ənsan  əbʕewo  də  mqawe ruḥe w u partiyayḏe. Huwewo qalat ste, huwewo mḥoyo  stene,  fəyošo  d  lebo stene w ġəbən stene. W lə ḥḏoḏe "Šlomo" ste l ubiwo.
1779. Ǧan: B Məḏyaḏ ayna šawṯawoṯo Xalq wən w ayna šawṯawoṯo Damoqraṭ wən?
1780. ʕAmmo Išoʕ: Aš šawṯawoṯo xliṭe  wayye.  Amma  u  Damoqraṭ,  qamayto  u  Xalq qawyo we, bəṯər u Damoqraṭ qawiwo b Məḏyaḏ, zəd hawiwo qawyo. Bam mo tloṯo  w əšti (% 63) huwewo Damoqraṭ, bam mo šawʕo w tleṯi (%  37)  huwewo  Xalq,  bi ḥarayto. Qamayto bam mo tmoni (% 80) hənne wayye. Bəṯər u  Damoqraṭ  qawiwo, hol dawi ənqilab  ʕal  u  Damoqraṭ,  hedi  lġe  u  Damoqraṭ,  hawiwo  ġer partiyat. Han naqqe kul ḥa d  əbʕewo,  hən  mənayye  grəšwolən  ruḥayye  map partiyaṯṯe w hən mənayye heš mdawmiwo.
1781. Ǧan: Kəmmi, i naqqa d hawi u ənqilab  du  Demoqraṭ,  msəkwo  səryoye  ste  w mšayʕənne l dəkoṯo sərgun, man mšayaʕwolən?
1782. ʕAmmo Išoʕ: Afandəm, u mede d šaməʕno sərgun hawiwo, kuḏaʕno, naqla u  Ḥanna d be Karimo w i aṯto səmiwonne sərgun. W səmwolle Filo  w  səmwolle  u  Ṣawme d be Yarəm-Bəčuq w səmwolle u, ḥoli Yusəf d be  Nure,  20-30  səmənne sərgun bam masayəlani. Garak hən mənayye bi masale  di  siyase,  goya  azzən mʕawanne u ʕƏraq, azzən lu ʕƏraq w aṯən. W kit hən ste bi  səbbe  di  siyase səmiwonne sərgun l Urgup w lad dəkoṯanək, səmiwonne sərgun.  
1783. Ǧan: ʕAmmo Išoʕ əno lo ʕal meqəm kəmšayalno. I naqqa Adnan Mandaras d  nafəl w də msəkke, kətwo Demoqraṭ b Məḏyaḏ ste... Kəmmi u ʕAmmo  Sḥaqo  mawbewolən l Ṣiwas (Sivas) w ġer mene man?
1784. ʕAmmo Išoʕ: U ʕAmmo Sḥaqo lə mawbewolən l Ṣiwas...
1785. Ǧan: Baʕ man mawbewolən?
1786. ʕAmmo Išoʕ: Mawbewolle l Ṣiwas... Mawbewolle Alo, kətwobən  10-15  l  Ṣiwas, lə kəmxaṭarnolle.  Kətwo  ġalabe.  Maʕlum  ya  Ǧan,  ṭaʕino  am  masayəlani.  Mawbewolle l Ṣiwas kmo,  maqəmiwonne,  u  Sḥaqo  ste  kumarno  baynoṯayye we.  Mawbəliwonne hani l Ṣiwas, fayišiwo b Ṣiwas, bu ḥabs  d  Ṣiwas,  mədde  w bəṯər marfanne.
1787. Ǧan: Iḏa hawi ənqilab hani qay məskənne?
1788. ʕAmmo Išoʕ: Afandəm mərre: "Hani aḥ ḥawrone d Adnan Mandaras ne...  Mu  ṭaraf diḏe ne. Hənne mʕawniwole..."  Hani ste laǧan d əbiwonne,  čike  mʔaḏanne  bi masale d Adnan Mandaras. Adnan Mandaras  w  aḥ  ḥawronayḏe  šənqiwonne,  han naqqa hani ste məskiwonne w mbarbəziwonne. Lašan u parti d moyəṯ.  
1789. Ǧan: Bəṯər marfanne?
1790. ʕAmmo Išoʕ: Bəṯər marfanne sarbast, aṯən lab boṯaṯṯe.
1791. Ǧan: Hani bəṯər matrakwolle i siyase?
1792. ʕAmmo  Išoʕ:  Qəsəm  matrakwolle  i  siyase  w  qəsəm  lə  matrakwolle,  heš mdawmiwo.
1793. Ǧan: ʕAmmo Išoʕ, mərlox saymiwo qonġərat dap partiye...
1794. ʕAmmo Išoʕ: E.
1795. Ǧan: Hat awwəl naqqa, l ayna qonġəre azzox aw layko azzox?
1796. ʕAmmo Išoʕ: Awwəl naqqa azzano l Mərde.  Awwəl  qonġəra,  qamayto  b  Mərde, bəṯər b Məḏyaḏ, səmme b Məḏyaḏ. Bəṯər mə Məḏyaḏ 3-4 kore ste azzi  l  "Büyük Qonġəra" azzino l ʕAnqara.
1797. Ǧan: Du Xalq?
1798. ʕAmmo Išoʕ: Du Xalq Partisi. Du Demoqraṭ ste azzino w du  Xalq  Partisi  ste azzino. Lat tre partiye ste ḥaḏərno. An naqqa ḥarayto aṯino mu Swed,  azzino l Məḏyaḏ, mə Məḏyaḏ l ʕAnqara, hawiwo  b  ʕAnqara,  aṯinawo  l  ʕAnqara  ʕam ḥḏoḏe əno w u ‘baladiya rayyəsi‘ w hani  bi  Ṭiyara  w  ḥaḏərinawo  ‘qonġəra ḥarayto‘ du Xalq Partisi, bi ḥaraytaṯe. Meqəm bə 3-4 əšne.
1799. Ǧan: ʕAmmo Išoʕ i naqqa  d  əzzoxuwo  mə  Məḏyaḏ  li  qonġəra,  mən  waṣayat məblituwo aʕmayxu lašan dowe b Məḏyaḏ?
1800. ʕAmmo Išoʕ: Afandəm, huwewo laǧan də  mdafʕina  ʕal  u  qazayḏan,  d  misomo Məḏyaḏ walaye. Mdafʕinawo ġalabe. Mdafʕinawo d  misomo  walaye.  W  bəṯər  d əḏʕina ḥaq diḏan daṣ ṣəroye, d məḏʕinale. D lowe mədone  naḥaqqiye  aʕlayna, d midəšina qəm di raġlo. Čike məḏʕinawo  b  ḥaq  diḏan.  Huwewolan  taṯirat, mʕawniwolan. Maʕlum yo, i naqqa  d  mawḏəʕinawo,  l əḏʕiwo  d  kito  ṣəroye  b Məḏyaḏ. L əḏʕiwo d kito ṣəroye b Məḏyaḏ, əšmo  wayna  b  Tərkiya.  
1801. Han  naqqe kəṯwiwo lu wali  w  lani:  "...  ḥaq  daṣ  ṣəroye  lazəm  də  mḥafḏitulle  w duwetunne moro..." Kəṯwiwo amṭenawo taʕmimat, ubinawonne w huwanwolan  moro.  Naqqa duwewo taʕaddiye aʕlayna, xəd ḥa bakči, xəd  əəəəəəə  Osəke  w  xəd  u ḥreno w u ḥreno d lə saymi taʕaddiye aʕlayna.  Huwewo  taʕaddiyat  b  Məḏyaḏ, hedi bəṯər mu sabab i ḥkume d məskowa iḏayna nošo lə maǧrewo  samwo  aʕlayna naḥaqqiye. Huwewo, d umarnox luwewo, huwewo. Han naqqe bi ḥaraytaṯe  luwewo, fəšle tamam.
1802. Ǧan: Koṯe l bolox iḏa hawi b Məḏyaḏ, qale rabṯo,  bayn  lad  Demoqraṭ  w  lu Xalq?
1803. ʕAmmo Išoʕ: Hawiwo  qale  rabṯo,  ġalabe  rabṯo...  Bə  čalma  hawiwo, bdewola mi šawṯo d Qašro hul bə Čalma. Hawiwo qale  rabṯo,  mǧaraḥwo  ġalabe bi masalayo. Bale ġalabe lə kəṯyo l boli, b lalyo hawyowa i masale lə  kəṯyo l boli kayiso.  
1804. Ǧan: ʕAl mən mqatewolən?
1806. ʕAmmo Išoʕ: ʕAl am masayəlani, ʕal i mnaqaša, i mnaqaša yariwo  w  yariwo  w qayimi lə ḥḏoḏe w mḥalle lə ḥḏoḏe  w  mǧaraḥḥe  ḥḏoḏe.  W  yariwo  i  masale ġalabe. Maṭyo hul lu  ‘Quṣro  d be  Nahrozo‘.  Bu  quṣrawo  d be  Nahrozo,  mi xaṣrayo w mi xaṣra d be Nahrozo muḥanwo bə ḥḏoḏe kefe w  mi  xaṣraṯe  muḥanwo kefe. Bəṯər čiki baynoṯayye de de de de, i  ḥkume  aṯyo  čiko  baynoṯayye  w frəqənne mə ḥḏoḏe.
1807. Ǧan: ʕAmmo Išoʕ hat ḥaḏirət baq qonġərat d Xalq Partisi ste  w  du  Demoqraṭ ste. I naqqa hat d əzzoxwo mə Məḏyaḏ l tamo,  yaʕni  aydarbo  maltəmatwo  aw əḏʕatwo aṭ ṭalabe das səryoye mən ne? Yaʕni as səryoye mən kluzamme,  aydarbo saymatwo, mə meqəm ḥuzatwo as  səryoye  məžġəlituwo,  əlla  hat  əḏʕatwo  ad dardat das səryoye mən ne w əzzoxwo?
1808. ʕAmmo Išoʕ: Afandəm əno ḥaḏərno baq qonġərat rabe ġalabe. Maʕlum yo ya Ǧan  i naqqayo rasmi latwoban mraǧʕinawo. Xəṣuṣi mraǧʕinawo, čəngi lə kowe  tafriqa bi mamlake, d saymət tafriqa bi mamlake,  tabəʕ  d  ǧazayo. Ṭayo  laybox fərqatte mə ḥḏoḏe, ənkan d ḥuzatwolox darbo mede d əmmatwo: “Aḥna as  səryoye ġdire na w latlan ḥayore...“ w  flan  w  bevan,  e  ənkan  kətwo  marḥəmone, saymiwo naqqawoṯo aʕmayna, naʕimo naʕimo saymiwo aʕmayna ʕəwono.
1809. Ǧan: Koṯe l bolox hawxa ṭalab mede d mərlox, l man mərlox w mən səmme?
1810. ʕAmmo Išoʕ: Afandəm ənkan mərlan l aḥna, i naqqayo əmminawo  mafhəminawo  ar rayyəs ǧəmhurin stene, əno žġəlno ʕam ar rayyəs ǧəmhurin stene w žġəlno  ʕam riše daw wazire stene ġalabe, mərlilən, eeee əmmiwo, kəṯwiwo lu  wali,  w  u wali ənkan nafəq mene mede, səmle kayisuṯo u wali, hənne  kəṯwiwo  rasmi  lu wali. Lazəm d huwetu moro las səryoye, hawxa huwetu, mʕawnitunne. Han  naqqa u wali fašwo huwwe w i raḥmayḏe. Kit hən samwo, kit hən lə samwo.  Naqqawoṯo samwo w naqqawoṯo lə samwo, huwanwo hani.  
1811. I aṯto (Farida): Ḥoru! ḥoru! Kmo mayiṯi! Bu talawizyon ḥuru!
Ḥtiyat, kafno, warləq wargisi (varlık vergisi)...
1812. Ǧan: ʕAmmo Išoʕ bəṯər koṯe u  təltimo  du  ‘ḥtiyat‘,  man  mənayxu  azze  lu ḥtiyat aw mi šawṯaṯxu man azze lu ḥtiyat?
1813. ʕAmmo Išoʕ: Afandəm u ḥtiyat, i ḥkume kətwola lazəm d saymo  darbone,  muhəm ġalabe. D kətne mufid li  ʕaskariye.  Məftakarla  mane,  mane,  mane...  “en ayisi“ u ḥtiyat daṣ ṣəroye. Maltamla u ḥtiyat daṣ ṣəroye d  səmme  ʕaskariye w kulle qləʕənne l Aqḥisar (Akhisar) w tamo səmme darbone  ġalabe  bənne.  W səmme saḥat daṭ ṭiyarat w flan masəmme bənne.
1814. Ǧan: ʕAmmo Išoʕ, as səryoye bəlḥuḏe wən əlla armənoye ste, čalkoye ste...
1815. ʕAmmo Išoʕ: As səryoye, ač čalkoye, ak kaldoye, an armənoye u mede  d  kətwo ʕam ḥḏoḏe, hani d kətwayye ‘ġayri-məsləm‘ kulle qəlʕənne ʕam ḥḏoḏe.
1816. Ǧan: Kmo əšne ṭranne bu ḥtiyat?
1817. ʕAmmo Išoʕ: He!
1818. Ǧan: Kmo šne ʕwədde?
1819. ʕAmmo Išoʕ: ʕWədde naqqa ʕaṣro (10) yarḥe w naqqa tmənyo (8) yarḥe.
1820. Ǧan: Mi ʕaylaṯxu azze lu ḥtiyat?
1821. ʕAmmo Išoʕ: E azzewo, aḥna mi ʕaylayḏan l azzewo bas Qašo Šamʕun,  malfono we, hwele qašo, azzewo mu ahl  diḏan.  Mə  Məḏyaḏ  d  kətwən  lu  ḥtiyat  kulle azzənwo. Əno azzino l gabayye ḥzalli. Kulle bi  ʕaskariye,  tamo  b  Aqḥisar (Akhisar),  ġalabe.  Kətwobən  720  məḏyoye.  Kulle  tamo  ʕəwdiwo   bad darbone, bu nargo w bu rawšo.
1822. Ǧan: Koṯe əšme d noše l bolox?
1823. ʕAmmo Išoʕ: Koṯe l boli u Brahim d be Šabo, u Ǧərǧəs d be Hərməz, koṯe l  boli u Pəṭrəs d be ʕammi, koṯe l boli Qašo Šamʕun, koṯe l boli ġalabe  mənayye.  E maʕlum yo kulle laybi mxaṭarnolle. Uʕdo haw fayəš b boli. Hedi klay čike...  u Yaḥqayḏan, u Danḥo d be ʕAbdalla Ṣliwo ġalabe mənne azzənwo.  Han  naqqe  lə koṯe l boli fayəš. I naqqayo hawila... i  šato  daḥ  41  (1941),  dat  42 (1942) we. Hawila i masalaṯe kibe ḥamməš w ḥamši (55) əšne.
1824. I aṯto (Farida): I naqqa d azzoxwo li ʕaskariye we...
1825. ʕAmmo Išoʕ: E ḥamməš w ḥamši (55) əšne.
1826. Ǧan: Bu čaġano ġalabe noše naḥətiwo l ‘Taḥt u Xaṭ‘ (l Suriya)...
1827. ʕAmmo Išoʕ: Eeee... aġlab u ʕamo... i naqqayo  Məḏyaḏ  mbarbəzo.  I  naqqayo naḥətiwo kulle l ‘Taḥt u Xaṭ‘, (l Suriya) mu sabab du ġala  w  mu  sabab  di taʕaddiye du ḥtiyat mahzamwolle l tamo. Huwanwo ʕaskar du  Faransa.  W  tamo kətwo rəxsiye, zad kətwo, kul mede kətwo. Fayiši  tamo.  U  ḥrowo  d  Məḏyaḏ aġlab mu ġalawo hawi w naḥiti an noše l Suriya.
1828. Ǧan: ʕAmmo Išoʕ u Warlək Wargisi (Varlık Vergisi) ema maḥətte?
1829. ʕAmmo Išoʕ: U Warləq Wargisi maḥətte, ksamno taxmini ban 44  (1944).  U Warləq Wargisi ġalabe makəwle aṣ ṣəroye. Əno  koṯe  l  boli  maḥətwolle  ʕal babi arbʕalfo (4000) noṭat, lo b lalyo dumaxwo w lo  b imomo.  Arbʕalfo  noṭat lə  qudarwo  ubewo.  Maḥətwolle  ʕal  Yusəf  u  Serti  tmənyalfo  (8000)   w maḥətwolle ʕal ḥreno əštalfo (6000) w aḥ ḥrene maḥətwolle ʕal babi  w  əšto-šawʕo (6-7) mənayye arbʕalfo. 
1830. Yaʕni lə qədriwo mʔadən an arbʕalfo ubənne  li ḥkume. Bəṯər qayəm əəəəəəə babi azze  l  gab  ḥa  ḏabət  omər:  “Kit,  ksamno mətahədiye, gəd samno mətahədiye du  tawno.  Taylox  2  ṭonat  d  tawno  gəd samnoxne 6 ṭonat w gəd mawfaqnox ḥaq dak kallat diḏox.“ W qayəm mawfaqle  ak kallat d babi w həwile, fṣiḥ ġalabe, omər:  “Maxlaṣli  abri  u  wargo!  Maxlaṣli u Warləq Wargisi!“ Ġalabe mənayye lə qadiri d obi u Warləq  Wargisi səmənne sərgun. Mə darbe du Warləq Wargisi səmənne sərgun.
1831. Ǧan: L ayko?
1832. ʕAmmo Išoʕ: U ḥa d l ubewo, qəlʕiwonne l Nawšaḥər  (Nevṣehir),  qəlʕiwonne  l Urgub (Ürgüp) l Qonya (Konya) lad dəkoṯo m darbe du Warləq Wargisi.  U  ḥa  d l ubewo u Warləq Wargisiyayḏe saymiwole sərgun.
1833. Ǧan: Han naqqa mən saymiwo tamo bu sərgun?
1834. ʕAmmo Išoʕ: Əzzənwo maʕwədiwonne.
1835. Ǧan: Məq qayəs?
1836. ʕAmmo Išoʕ: Yarḥo-tre hul d ubiwo  ak  kallat  dəṯṯe  ya  ste  d  məlyowa  i məddaṯṯe marfanwonne.
1837. Ǧan: ʕAmmo Išoʕ man maltamwo u Warləq Wargisi?
1838. ʕAmmo Išoʕ: I ḥkume, i ḥkume, i ḥkume, i  ḥkume,  i  ḥkume.  Warləq  Wargisi maḥkamwo, i naqqayo i  ḥkume  čəkowa  bu  ḥarb,   kafənowa.  Latwola  kallat abadan, abadan. Qayəm ǧbiro maḥətla b Tərkiya kula, mə Ṣṭanbul w  ʕAnqara w ʕəmum daq qazawat kulle, səmla hayye du  ‘Warləq  Wargisi‘.  Mqadarre  kul ənsan məqqas kibe obe? Ḥa arbʕalfo, hən əštalfo, hən mənayye falge d  malyun, hən mənayye mo alfo, hən mənayye  maṯe alfo,  ubiwo  ġalabe.  Hən  mənayye  lə qadiri d obi, hani mšayʕənne lu sərgun.  
1839. Ǧan: ʕAmmo Išoʕ i hayye du Warləq Wargisi b Məḏyaḏ man w man wən?
1840. ʕAmmo Išoʕ: E d Məḏyaḏ Salim bə Xoǧa ḥa we w u qaymaqam u malməduri w ḥa tre: ḥrene man aʕḏawiye stəloye məstəloye kətwo aʕḏawiye. Hani mqadriwo  man  məqqayṣ kibe obe... Hani mqarrəriwo w saymiwo.
1841. Ǧan: U Warləq Wargisi aydarbo mimadwo? Kul yarḥo we, kul šato we...
1842. ʕAmmo Išoʕ: Lo lo, naqla, naqla we... Lašan naqla ḥḏo we. Warləq  Wargisi  bas naqla lḥuḏe šqəlle mu ʕamo. Bas naqla w bas.
1843. Ǧan: Məqqa grəšle hano?
1844. ʕAmmo Išoʕ: Grəšle naqla hul də mʔadanne. Grəšle arbʕo yarḥe ḥamšo yarḥe  hul də mʔadalle ak kallat dəṯṯe. I ḥkume hul čike d  aṯi  ʕaqəl  diḏa  l  dukṯe, maklalle am masayəlani. Naqla w bas hawi Warləq Wargisi. Mede ḥreno lawi.
1845. Ǧan: Mə Məḏyaḏ mə nošo ḥreno mə man šqəlle Warlək Wargisi?
1846. ʕAmmo Išoʕ: Šqiwolle mu ʕamo kule, lə fəšle nošo d lə šqəlle  mene.  Yusəf  u Serti, bə Ṣaliba d be Aḥoke, u ʕIsa d be Awrohəm, hatu (bə Ṣawoʕe,  bə  Maqsi- Musa), bə Šakkəre, kulle, kulle. Kul  ḥa,  kul  ḥa  maḥətwolle  aʕlayye  hən tre alfo, hən arbaʕ alfo, hən mənayye əšto alfo, hən mənayye tmənyo alfo. U  ġalabe ġalabe ʕaṣro alfo. Kul zlam ṣəroyo d kətwole ‘Warləq‘ d əḏʕiwo, maḥətte  aʕle.  W mbalġənne: ”M uʕdo l yarḥo d l ubetunne gəd mičəkitu bu ḥabis!” Han  naqqe  u ḥa d l ubewo ya sərgiwole ya maḥtiwole bu ḥabis. Hul d obe ak kallat diḏe.
1847. Ǧan: Ban arbʕi (1940) ema lə  kuḏaʕno,  kəmmi  naqqa  aṯiwo  Ismat  Inonu  l Məḏyaḏ b qortež w azzewo hul lə Gziro, i naqqayo mən məṯayto wa ʕAmmo Išoʕ?
1848. ʕAmmo Išoʕ: Afandəm ʕƏsmat Inonu  aṯiwo  l  Məḏyaḏ  səmalle  stəqbal  ġalabe rabo. W azzewo lə Gziro, səmwolle tamo, kətwolle hənne w u ʕƏraq  ʕam  ḥḏoḏe ‘gorəšma‘ bu sababawo aṯiwo l Məḏyaḏ w mə  Məḏyaḏ  azzewo  lu  ʕƏraq.  Hayye ġalabe rabṯo aʕme. Pašawiye, marašalin w flan w bevan, hayye  ġalabe  rabṯo aʕme. 
1849. Taqriban arbi-ḥamši  (40-50)  makkinat  azzənwo  lə  Gziro,  mə  Gziro azzənwo l Zaxo. Hedi lə  kuḏaʕno  mən  natiǧe  səmme,  hənne  kətwolle  mede baynalmilal ʕam u ʕƏraq, kətwolle ‘gorəšma‘ xəṣuṣi, lə kəḏʕina, yaʕni  lašan u šaraf w u təqimo di mamlake.  
1850. Ǧan: I naqqayo məqqayṣ kibowe ʕəmrox, lə kali ste b Məḏyaḏ?
1851. ʕAmmo Išoʕ: ʕƏmri, bele bele, ʕƏsmat Paša  kibe  tloṯ-arbaʕ  (3-4)  saʕat kali b Məḏyaḏ, əno ḥzeli, an noše mfaqaṣalle w flan, əno  ḥzeli  b  Məḏyaḏ.  E.
1852. Ǧan: Man nafəqwo l qamuṯe mas səryoye?
1853. ʕAmmo Išoʕ: U ʕamo  kule, aʕ ʕitawoṯo dəqqe an nəquše w ʕamo  kule,  ṭaye  w ṣəroye w čalkoye u ʕamo kule naḥət l qamuṯayye.  U  darbo  d  Məḏyaḏ  hul  l Astəl hawiwo qarabaləġ b qamuṯayye.
1854. Ǧan: Naʕimo wi koṯe l boli baʕ ʕazawat i naqqa an niše  mabxəyone  d  buxanwo əmmiwo mede b xabre ʕal ʕƏsmat “Gannəm...“ lə kuḏaʕno mən, aḏiʕət, mən we?
1855. ʕAmmo Išoʕ: Afandəm (gaḥxo) i naqqayo ġala  rabo  hawiwo.  An  naqqe  əmmiwo: “Azzən aḥ ḥeṭe w aṯən a ṣʕore. Azzən a ṣʕore aṯi u  pačik...“  e  ġala we, ġala, lə miqafewo mede. U yawmawo hawiwo  ġala.  Bi  šato  daḥ  ḥa  w  arbʕi (1941), ban arbʕi (1940) b Məḏyaḏ hawiwo  ġala  ġalabe  rabo.  I  naqqayo  as səryoye ġalabe tayihiwo. Azzənwo ġalabe i naqqayo, ftəḥwo u darbo  di  həǧra l Suriya. Suriya kətwoba, uṯewola xerat, ġalabe i naqqayo  u  ʕamo  mahzamme mu fəqərawo di masalayo d hawyowa  sabab.  
1856. U  sabab  dat  tre  d  tayihi  as səryoye ste mu ḥtiyat yo. Ham mu ḥtiyat w ham mu Ġala. As  səryoye  matəhile maṭ Ṭuronaṯṯe w mab botaṯṯe.
1857. Ǧan: Koṯe l boli an nišanək d buxanwo w  d  mabxanwo  əmmiwo:  “ʕƏsmate  kar, ʕƏsmate karrr... Gannəm...“ Hawxa, naʕimo lə fuhamnowo...
1858. ʕAmmo Išoʕ: E ʕƏsmat Paša  čike  aḏnoṯe  yaqure  wayye,  lə  šəmʕiwo.  E  bu zawnayḏe we, hawiwo ġala, an  naqqa  ṭəlbiwo  mene,  e  ʕƏsmat  Paša  əmkanat layto, b Tərkiya...
1859. Ǧan: Əmmiwo: “Mawqəḏlelan, mawqaḏlelan!“
1860. ʕAmmo Išoʕ: E zaḥme yo ġalabe. Afandəm bəṯər i  naqqayo  kətwo  tafriqat,  bi məlliye das səryoye w bayn  laṭ ṭaye  kətwo  tafriqat,  yaʕni  maʕlum yo,  mu sababano an niše buxanwo hawxa. Qləʕwolle ġalabe mu ʕamo lu  ḥtiyat  w ġalabe qləʕwolle li ʕaskariye w ġalabe noše fayišiwo dlo more.  
1861. I aṯto (Fərdo): Fərto dam mxaddat əxliwo.
1862. ʕAmmo Išoʕ: He?
1863. Ǧan: Kəmmo: “Məfqiwo i fərto dam mxaddat.“
1864. ʕAmmo Išoʕ: E əxliwo ġalabe, hawiwo ġala. Fərṭiwo am  mxaddat  w  məfqiwo  i fərto w əxliwola. Layšiwola w  əxliwola.  Čəngi  ġalabe  ġala  rabo  hawiwo.  Ġalabe lə miqafewo u zad.
1865. Ǧan: ʕAmmo Išoʕ bəṯər kumarno Ǧalal Bayar ste aṯiwo l Məḏyaḏ...
1866. ʕAmmo Išoʕ- Ǧalal Bayar ste aṯiwo  l  Məḏyaḏ,  səmalle  stəqbal,  i  naqqayo Ǧalal Bayar aṯiwo rabo.  I  naqqayo  kətwo  əmkanat  ġalabe  rwiḥe,  u  ʕamo zangin we, hawiwo əmkanat ġalabe. Aṯiwo Ǧalal  Bayar  l  Məḏyaḏ,  ġalabe,  e, hawo ste səmalle stəqbal. Hawo ste fayət azze hul lə Gziro w azzewo l  Zaxo, mə Zaxo azzewo l Səʕərt w daʕər azzewo lə Diyarbakər.
1867. Ǧan: I məṯaytayḏe latwa xəṣuṣi l Məḏyaḏ?
1868. ʕAmmo Išoʕ: Lo aṯi ziyaratan d ḥoyər ʕal i  mamlakayḏe,  səmwole  ṭur  rabo.  Kuraxwo mən kito w mən layto. Mən li mamlake  kətla  ḥtiyaǧ  w  d  fohəm  aḥ ḥtiyaǧat di mamlake lašan də mqadamme lu maǧləs.
Ḥadisa du Dabbo
1869. Ǧan: Ban alfo w čaʕmo w čaʕ w tleṯi (1939) hawyo i ḥadisa du dabbo,  aydarbo hawyo?
1870. ʕAmmo Išoʕ: Afandəm i ḥadisa du dabbo, kətwo d ʕəwdiwo bu  šuġlano  ʕwarnoye w kətwo məḏyoye. Šəqliwo hno... ṣilaḥ. Yaʕni buġre. Šəqliwo buġre  mu  dappo w məbliwo... Han naqqe azzən ḥzalle ḥa čawiš w žġili aʕme. Hano  nafəq  zlam xayən. Mərle toxu gəd ubenolxu, qayəm azzən lu dappo  w  ṭəqulle  aʕlayye  w qṭil u Ḥanna, abro du Alyaske d be hno... Du Alyas d be Baḥdo  qṭil  w  mǧarəḥ arbo-ḥamšo (4-5) ʕwarnoye w Məḏyaḏ ḥarəwowa ġalabe... Hedi əšto-šawʕo  (6-7) yawme d yawmoṯo ġalabe tahlika rabṯo hawi ʕal Məḏyaḏ bi masale  du  dappawo.  U bəṯər nafəq... msəkwolle kmo maḥtiwonne bu ḥabis.
1871. Ǧan: Hiyya i ḥadisa bi qamayto aydarbo bdela?
1872. ʕAmmo Išoʕ: Bdela hawxa: Azzən lu dappo w ṭəqulle aʕlayye.  Ṭəqulle  aʕlayye w hedi ṭiqo, han naqqa Məḏyaḏ kula ṭiqo, ṭaq w ṭaq w ṭaq w ṭaq w ṭaq  w  ṭaq w ṭaq... msəkənne. W han naqqa bəṯər karixi ʕal u ḥa d kətwe lazəm,  kətwole əšmo, kulle məblənne.  W  maḥtənne  bu  ḥabis  w  mḥəllanne  w  hən  mənayye qṭələnne. 
1873. W hən mənayye mawbələnne w hən mənayye azzən... Qṭəlwo ḥa-tre  (1- 2) bi masalayo, koṯe l boli.  U  ḥanna  abre  d be  Alyaske  qṭəlwo  w  ḥreno kumarno, u mede d koṯe l boli, hani koṯe l  boli.  Bač  39  (1939)  hawyo  i ḥadisaṯe.
1874. Ǧan: An noše d zəwniwo ab buġre, layko məbliwolən?
1875. ʕAmmo Išoʕ: Məbliwonne l Suriya, tamo mzabniwonne. B Suriya mzabniwolən.
1876. Ǧan: L mane mzabniwolən?
1877. ʕAmmo Išoʕ: Mzabniwonne las suriye, las səryoye d  Suriya.  I  naqqayo  tamo ṣilaḥ sarbast we. Tamo kətwo an noše  d  ḥaǧo-maǧo,  kulle  tamo wən,  šəqliwo ṣilaḥ laǧan d saymi muḥaraba ʕam ḥḏoḏe.
1878. Ǧan: ʕAmmo Išoʕ kəmmi bi ḥadisa du dabbo msəkwolle u ḥasyo ste...
1879. ʕAmmo  Išoʕ:  U  ḥasyo  stene  mawballe,  maḥətwolle  iḏo  aʕle...  goya  lə məranwole mede, bale marfalle xayifo. Əno kuḏaʕno, koṯe  l  boli,  masala  u ḥasyo ste mawbewolle mərle: “Afandəm əno latli haǧ mi masalaṯe...“  Marfewolle xayifo ḥasyo Tuma... Əšme ḥasyo Tuma we. Msəkwolle u ḥasyo  stene,  bale  lə mdawamle ʕam ḥasyo Tuma marfalle, ya yawmo ya tre fayəš marfalle.
1880. Ǧan: Qaše ste lə msəkwolən?
1881. ʕAmmo Išoʕ: Qaše ste, msəkwolle kmo qaše stene. D kətwe  qəm  i  iḏo,  kulle msəkiwonne. Msəkiwonne, lə kəmxaṭarno mu sabab, ham ʕaqəl diḏi  azze  w  ham ste i ḥadisa ʕatiqo ġalabe. I masale hawila ḥamši-šeṯ w ḥamši  (50-56)  šne, hawxa mede.  
1882. Ǧan: ʕAmmo Išoʕ  kəmmi  bi  ḥadisaṯe  du  dappo  kətwo  bakči,  mʕawanle  as səryoye... Aydarbo mʕawnile?
1883. ʕAmmo Išoʕ: Ṭahər... Ṭahər mərlelən: “Afandəm gəd howe masale, hwawu  moro  l ruḥayxu...“ Lə maqbalwo  d  moḥən  bas  səryoye.  Ṭahər  d be  ʕAbde-Dalale, əmmiwo: “Bə  ʕAbde-Dalale,  Mḥammad  Onbaši  w  Ṭahər...“  Goya  mʕawanne  aṣ ṣəroye. Lə maqballe mərre: “Naḥaq hatu  ʕal  aṣ  ṣəroye,  ənkan  ḥa  səmle  i masale aḥ ḥrene qay gəd yəqḏi bi nuraṯṯe?“ Aḏiʕət! 
1884. Bale aṭ ṭaye ḥrene  lawən moro laṣ ṣəroye. Xəd bə ʕAzizke, xəd Mḥammad Šarif, i naqqayo  lawənne  moro laṣ ṣəroye abadan. Bas hano d be ʕAbde Dalale  čike  mḥamele  aʕlayye.  Huwwe bakčibaši we i naqqayo. Mḥamele əšmo aʕlayye. U mede d aṯi mene w d qadər.  
1885. Ǧan: Kəmmi, bi ḥadisa du dappo Šexo bə Slaymono kətwole dawro rabo?
1886. ʕAmmo Išoʕ: Šexo Slaymano kəmmi, ḥa mas sayome du šuġlo yo.  Ḥa  ma  mratbone du šuġlo yo. Eee u sabab d latlan ʕalaqa, u  mede  d  mašmuʕat  hawi.  Kəmmi, huwwe, goya səmole, markəwole i masalaṯe ʕal aṣ ṣəroye. Hawxa əmmiwo.
1887. Ǧan: Bəṯər kəmmi kətwo ḥa ḏabət, Sami Küçük...
1888. ʕAmmo Išoʕ: He? E Sami Küçük. Sami Küçük hano lə maqbele ʕal  aṣ  ṣəroye.  U bəṯər Sami Küçük hawi rabo ġalabe. W bəṯər hawi ənqilab (1960),  i  naqqa  d hawi  ənqilab  ʕal  ʕAdnan  Mandaras  (Adnan  Menderes),  ḥa  mi  hayye   du ənqilab we. Hawiwo albay w hawiwo taqʕawid, kuḏaʕnole... Sami Küçük  ġalabe, ġalabe kuḏaʕnowole. 
1889. Aṯiwo l Məḏyaḏ  Ustayman  (Üsteġmen)  w  bəṯər  yarəwwo, hawiwo bi hayye du ənqilab d ʕAdnan  Mandaras.  Huwwe  ste  ʕam  i  hayye  d səmwolle ənqilab ʕal ʕAdnan Mandaras we. Ḥa mi hayye rabṯo wa.
1890. Ǧan: Bu waxtawo i maḥkame ayko wa b Məḏyaḏ?
1891. ʕAmmo Išoʕ: B Məḏyaḏ həwyowa bu  xan,  lalʕəl  mu  xan.  I  maḥkame  həwyowa lalʕəl mu xanano d kətyo uʕdo d be Šamməko, meqəm  du  Galle  d be  Hərməz we, bəṯər bi ḥarayto maṭiwo ləb Galuške. Maṭi lan naʕime du čale w lani..
1892. Ǧan: Kəmmi, grəšwolle noše ġalabe li maḥkama yo...
1893. ʕAmmo Išoʕ: E grəšwolle  noše  li  maḥkame  bale  i  maḥkame,  l  Sami  Bey, kətwolle ḥakəm  Asab  Bey  l abəʕ  baṣ  ṣəroye  ġalabe,  umarwo:  “Bala  sabab kmanṭetunne, hani latne more d suǧ. Qay kmanṭetunne?“ Flan.  Lə  mwaqafwole mənayye nošo. Tre-tloṯo (2-3) hawxa laǧan naḏariyat mwaqfiwole u bas...  
1894. Ǧan: Bəṯər hano  Šexo  bə  Slaymano  kətwole  ḥadisa,  əmmiwo:  ‘mədlele  ḥḏo səryayto‘...
1895. ʕAmmo Išoʕ: E mədwole i ḥoṯo du ʕAbe d be  Elo.  Əšma  Warde wa,  i  aṯto  du Karim d be Bəṭṭe wa. Səmowale ṭayayto, fayišo gabe hul d mayəṯ. Huwwe  mayəṯ, fəšwola ṭayayto, mayiṯo hiyya ste b ṭayuṯo. Fayišo  b  Məḏyaḏ.  Əšma  Warde, šafərto wa ġalabe. I ḥoṯo du ʕAbe w du Səlo d be Elo wa, i aṯto du  Karim  d be Bəṭṭe wa. Mawbəlowale mahzəmowale, hwewola ṭayayto, fəšwola gabe.
1896. Ǧan: Yaʕni hiyya bu raḏayḏa azza aʕme?
1897. ʕAmmo Išoʕ: Baʕ ḥarḥalda, bam momo bu raḏayḏa azza. Baʕ dlo bu  raḏayḏa,  bi zoriye laybowe mawbalwola.
Qəbrəs b Ṭurʕabdin
1898. Ǧan: ʕAmmo Išoʕ bəṯər kito i ḥadisa d Qəbrəs. Kəḏʕət  aḥna  ġalabe  mʔaṯrina mena. Awwəl naqla i ḥadisa d Qəbrəs b  6-7  Ayləl  1955  bdela.  I  ḥadisaṯe aydarbo bdela?
1899. ʕAmmo Išoʕ: Afandəm i ḥadisa d  Qəbrəs,  ḥadisa  siyasiye yo.  Afandəm  hiyya Qəbrəs dar rum wa. Bəṯər at tərk čiki biyya  w  ṭləbbe  stəqlaliye.  W  hawi biyya ġalabe ḥarb w hawi biyya mamro w tənoyo. Bəṯər  natiǧe  ʕabər  Amarika bi ḥolo, mṣalḥole, səmle falga lanək w  falga  lanək.  Fəlġole  ʕal  at  tre gabe. Falga lar rum w falga lat tərk.
1900. Ǧan: ʕAmmo Išoʕ awwəl naqla d əmmina baḥ  55  (1955),  u  ḥəroko  d  hawi  b Qəbrəs b Məḏyaḏ mən ḥadisat hawi?
1901. ʕAmmo Išoʕ: Afandəm b Məḏyaḏ hawiwo  aʕlayna,  laṭ  ṭaye  səmwolle  aʕlayna, əmmi: “Hani aḥ ḥawrone d  Maqaryos ne...“  əbʕiwo  d  muḥanwolan  laṣ  ṣəroye ḏarbo. Qayəm,  du  šrolo  ste  Rəfʕat,  Rəfʕat  u  abro  d  Mərado  w  Ṣabri mʕawanallan ġalabe. W azzano əno w Karmo d be Sṭayfan, kəlle harke u aḥuno  d Anwar. 
1902. Azzano su qaymaqam w žġəlina ʕam u  qaymaqam,  mərlan:  “Afandəm  aḥna latlan ʕalaqa ʕam Qəbrəs. Aḥna səryoye tərk na. W  aḥna  mšiḥoye na.  W  aḥna latlan ʕalaqa ʕam Qəbrəs. W i masalaṯe... hani kəbʕi d əxli u malayḏan,  kit baynoṯayna zangin, kəbʕi d əxli u malayḏan. Ksaymi al  ləʕboyatani  aʕlayna.  Gəd saymi ramḥəl ‘miting‘ (halxo) w kəbʕena  d  huwetullan  moro.“  
1903. Qayəm  u qaymaqam šqile tadbir ġalabe w aṯənwo daq qəryawoṯo (aṭ ṭaye) kulle d  həǧmi ʕal Məḏyaḏ. Li ḥkume  lə  maqbela.  Mərre:  “ʕAl  aṣ  ṣəroye  lə  kmaqbəlina, qaṭʕiyyan xəd aṯitu gəd dəʕritu.“ Ḥatta kətwo  ḥa  əšme  Səmo  mə  Šorəzbaḥ, azzano l qamuṯe, əmmi: "Zoxu l qamuṯe". 
1904. Aṯənwo baq qaflat.  Uṯanwo  l  Məḏyaḏ baq qaflat. Əmmi: "Zoxu l qamuṯayye, mbasemu lebayye w marunne  ‘Hoṣ  Geldin!  Hoṣ Geldin!‘ (Braxmaṯyexu! Braxmaṯyexu!) mbasemu lebayye  dlə  maʕiqi  zəd“.  Azzano l qamuṯayye mbasamlan aʕmayye əmmi: “Walla ǧəmǧəmət abukən tə  nəḥrəqa l yawme...“ (Alo adyawma i ǧamǧamto d babayxun gəd məqḏinala) Umarno:  “Əntən tqulun Alla moyqul“. (Hatu kəmmitu bas Aloho lə komər) Bəṯər hedi  du  šrolo qayəm  Rəfʕat...  U  abro  d  Mərado   Rəfʕat   (Nahrozo)   Yenigün   ġalabe mʕawanlelan. 
1905. Huwle nəṭəq ġalabe šafiro mərle: “Am mšiḥoye d Məḏyaḏ  səryoye ne w latte ʕalaqa ʕam Qəbrəs w kulle tərk ne w abre d tərk ne w hič xṭəlat  latte bi masalaṯe. U ḥa də ksoyəm laǧan u malaṯṯe kmaṭməʕ w ksoyəm i masalaṯe.  Lə kmaqbəlina qaṭʕi suratta i masalaṯe...“ W mfarfəsole. Huwwe hawi sabab.  
1906. Ǧan: ʕAmmo Išoʕ i naqqayo u qaymaqam man we, koṯe l bolox?
1907. ʕAmmo Išoʕ: U qaymaqam di naqqayo  əšme  Rəfʕat  Gokalp  (Rıfat  Gökalp).  U qaymaqam Rəfʕat Gokalp we. Əno w Karmo d be Sṭayfan  azzan  l  gabe,  žġəlina aʕme. Karmo kəlle harke. E.
1908. Ǧan: ʕAmmo Išoʕ i ḥadisaṯe d maḥkelox  ban  64  (1964)  hawyo.  Bi  ḥadisayo kəmmi Ziwar ste kətwole iḏo šrolo yo?
1909. ʕAmmo Išoʕ: Ziwar lə maḥwewo. Aḥna haškara lə ḥzelan. Haškara mede lə  səmle haka bə gnowo kətwole xabro aʕmayye lə kəḏʕina. Bas mede haškara  lə  səmle.  Balki huwwe ste ubaʕwo d məmḥelan ḏarbo mede w d  foyəš  u  malayḏan  luwwe.  Bas haškara lə səmole, ənkan səmle mede ste bə gnowo, mʕawanwolle.  
1910. Ǧan: Yaʕni ftiḥo lə mʕawanle as səryoye?
1911. ʕAmmo Išoʕ: Lo lo, ṣəroyo lə mʕawanle. Ġer mə Rəfʕat,  Dr.  Rəfʕat  w  Ṣabri Nahrozo, nošo lə mʕawanle am məḏyoye. Dugle yo, kulle kəmdagli.
1912. Ǧan: ʕAmmo Išoʕ koṯe l boli naʕimo wi, b riše dam  mhalxone  b  Məḏyaḏ  kətwo Ǧamil Išler (ʕEmil šṣler), hano Ǧamil Išler...
1913. ʕAmmo  Išoʕ:  Ǧamil  Išler  uʕdo  kfoyəš.  Kəlle  ḥali-ḥaḏər,  malfono we,  m Astəl yo. Bašmʕalləm we (mdabrono dam malfone, aw rišo dam malfone),  u  abro d ʕAbbas Mayməno yo. ʕAbbas Mayməno kul yawme d ḥəššabo  uṯewo  w  əzzewo  l bayte d ḥa ṣəroyo uxalwo kutle w šamburak u namusəz. U  abro  nafəq  aʕmayye xaləf, lawo səmle ənqilab ʕal an əstəloye kulle. 
1914. Maqəmle an  əstəloye  mərle: “Gəd qəšʕina aṣ ṣəroye marke w gəd fašlan u malaṯṯe...“  Uʕdo  Ǧamil  Išler heš kəlle baḥ  ḥaye,  uʕdo  kmandəm  ʕal  hayo  ġalabe.  I  naqqa  də kḥuzelan kboxe w komər: “U mede d səmli... Way sumeno  mu  zawgo  d  ʕayni  w ġabin ʕal aṣ ṣəroye... Ayn ən naṣara? Ġabinət ən naṣara l  raḥu  məd  dənye!  (Ayko ne aṣ ṣəroye? Ġabine daṣ ṣəroye d azzən mə briṯo! )  Axxxxxx...“  Komər: “Axxxxx w axxxx.... Ġabinətkən ən  naṣara  lə  rəḥtən  xallaytənne!“  (Ġabin aʕlayxu aṣ ṣəroye d azzoxu w ṭrəlxullan!)
1915. Ǧan: Qay uʕdo bu ḥabis yo ?
1916. ʕAmmo Išoʕ: Lo, lo. Kəlle sarbast yo, kətle dəkkano,  baqolo.  Kʕowəd  bqela.  Huwwe hawi taqʕawud, kətle dukkano. Huwwe w u abro kʕəwdi, kətle dəkkano  də bqela rabṯo. Ač čato d azzino, əšqaḏ  (1992)  azzino  l  Məḏyaḏ,  azzino  li banqa, aṯi l qamuṯi. Azzino d madno u mʕašayḏi di  BAĠ-KURiye  (siġorta  di taqʕawidiye) d šuqanne m Astəl, aṯi l qamuṯi  ḥzəleli,  nšəqleli.  
1917. Mawbəleli li dukkanayḏe maštəleli čay  omər:  “Aaaaaaxxxxxxxxxxxx  aynne  hawk  naṣarət Məḏyaḏ?! Ax ġabinətkən! Mət  ġabinətkən!  Fə  idna  qalaʕna  ʕayn  roḥna...“ (Ayko ne aṣ ṣəroye d Məḏyaḏ?! Ax ġabin  aʕlayxu!  Mayəṯno  ġabin  aʕlayxu!  B iḏayna qšəʕlan ʕayne d ruḥayna...) —  umarwo. E alla-wakil.
ʕWodo du ʕAmmo Išoʕ
1918. Ǧan: ʕAmmo Išoʕ kəmmət hat awwəl šuġlo də bdelox, bdelox bi  daʕwa-wakiliye.  Man mərlelox d howət wakilo bad daʕwat, man mawləflelox?
1919. ʕAmmo Išoʕ: Afandəm, əno, aḥna kətwo gabayna,  bu  qanun  madani,  madda,  i madda dat tmone (8) “... Kul ənsan d howe qaroyo w  kaṯowo,  kibe  mdafəʕ  u ḥaq diḏe w u ḥaq daḥ ḥawronayḏe...“ Bu sababawo,  han  naqqa  hwelan  daʕwa- wakili. W i daʕwa d Mor Gawriye  mʕaqboli  w  ləno  maxləṣoli.  W  azzino  l ʕAnqara ʕabərna bu ‘Tamiz Maḥkamasi‘ w maxləṣolan i  daʕwa  d  Mor  Gawriye.  Mor Gawriye azzewo, šqiwolle, i ḥkume huwwolla b ḥaq  dəṯṯe,  d  maydola  li ḥkume. Maxlaṣlan Mor Gawriye w səmlan ṭapo ʕal əšme das səryoye.  
1920. Ǧan: Ayna šato haṯe?
1921. ʕAmmo Išoʕ: I  šato....  u  ḥawrayḏi  uʕdo  Gabro  ḥadodo,  kəlle  b Noršbori (Norsborg) yo. Tamo,  huwwe  dayəm  aʕmi we.  U  sakratar  diḏan  di hayye we. Ṭaw  meni  kəmxaṭər  i  šatayḏa.  Kibox  mšaylət  mene.  Kumarno  i šato.... dat 63 (1963) wa, dat 62 (1962) wa, dat 63  mede  hawxa,  ksamno taxmin.
1922. Ǧan: Qay i ḥkume abiʕo d maḥto iḏo ʕal Mor Gawriye?
1923. ʕAmmo Išoʕ: Afandəm, Mor Gawriye əbʕowa  d  saymowala  qəžla  li  ʕaskariye.  Əbʕo tamo d maḥto alay d ʕaskariye. D saymo Mor Gawriye qəžla di  ʕaskariye.  D maḥto tamo qəžla d ʕaskariye laǧan u zabno du  stəqbalano  xəd  u  PKK,  d lowe tahlika. W lə maqbelan w qayəm bəṯər azzano ftəḥlan  daʕwe.  I  maḥkame lulalanyo, bəṯər u ‘Tamiz Maḥkamasi‘ hulelan ḥaq  w  ftəḥlan  w  msaǧelan  w səmlan ʕal əšme das səryoye. Uʕdo aṭ ṭapowat, an arʕoṯayḏe, u məlkayḏe  w  u ṭurayḏe kule ṭapo yo ʕal əšme das səryoye.
1924. Ǧan:  ʕAmmo Išoʕ i naqqa hat də bdelox bi  daʕwa-wakiliye,  kətwo  ġer  noše ste xədwoṯox səryoye?
1925. ʕAmmo Išoʕ: Kətwo u Sḥaqo, kətwo Anwar, e kətwo səryoye ġalabe i naqqayo.  U ḥa d əbʕewo... kətwo b Hazax. U ḥa d əbʕewo, d kuḏaʕwo, d fuhamwo mu  qanun, kətwobe mdafaʕwo bu ḥaq.
1926. Ǧan: Koṯe l bolox awwəl naqla daʕwa-wakiliye l man səmlox?
1927. ʕAmmo Išoʕ: Afandəm, awwəl daʕwa-wakiliye, awwəl naqla  səmli...  Awwəl naqla səmli, u mal d ġalabe nošo, u ṭapaṯṯe. Səmli di ʕito d  Mor  Barṣawmo, səmli d be ḥoli ḥaydari, səmli  d  ġalabe  noše.  Fayəš  lə  kuḏaʕno.  Ġalabe daʕawi msəkli w mḥayṣəlili w səmili kulle ṭapo ʕal əšme  dam  moraṯṯe.  Hayo mʕaqbinawo  u  ḥəquqaṯṯe.  Sayminawolle  aṭ  ṭapowat  dəṯṯe,  ubinawolle  aṭ ṭapowat dəṯṯe.
1928. Ǧan: ʕAmmo Išoʕ ʕal i daʕwa d qəmratwo məqqa maydatwo kallat?
1929. ʕAmmo Išoʕ: I naqqa d  məskinawo  mede  raxis we,  aʕzami  aʕzami  d beiwolan, əbiwolan 500  noṭat,  600  noṭat,  700  noṭat.  Aʕzami  aʕzami  i  daʕwe  də mḥayṣəlinawo ġer mu maṣraf aʕlayye, aḥna d šəqlinawo əǧra  500-600  noṭat we.  I naqqayo ak kallat kətwolle qiyme ġalabe. 500-600 ġalabe wayye i naqqayo.  
1930. Ǧan: I naqqa d budatwo bi daʕwa qamayto mən saymatwo?
1931. ʕAmmo Išoʕ: Afandəm qamayto fətḥinawo daʕwe, fətḥinawo daʕwe w  ṭəlbinawo  u ṭalab flan ‘arʕo‘ w flan ‘ḥədud w flan ḥədud...  w  flan  ḥədud  w  flan ḥədud.... Kəbʕena d saymitunne ṭapo ʕal əšme dam more. U malano dlo  ṭapo yo.  Kəbʕena d sayminale ṭapo.‘ Han naqqa u ḥakəm uṯewo kušafwo  w  samwo  ‘kašəf rapori‘ bəṯər mu ‘kašəf rapori‘  manṭenawo  səhuḏe,  səhḏinawo,  ka  ənnu  u zlamano, u malano də flan ḥa yo w səhḏiwole bi  maḥkame  w  ubowa  qarar.  W əmmiwo: ‘Taǧilina‘ (teʕiline) ʕal əšme səmwolle ṭapo u malano  diḏe yo.  Bote, arʕoṯo, ʕaraṣat, mlakat ġalabe. Səmlan hawxa d ġalabe nošo, səmilan ṭapo.
1932. Ǧan: Daʕwat d qaṭlo aw ya d hawxa šəklat lə ʕabirət?
1933. ʕAmmo Išoʕ: Lo laybowan d ʕəbrina, yasaq yo hayo. Du ǧaza  yasaq wa  l aḥna.  U ḥa d luwele ahliye... hala doblama mu ḥəquq luwewo. Aḥna bu ḥəquq  sayminawo daʕwa-wakiliye. Bu ǧaza latwoban, yasaq yo. E du ḥəquq.
1934. Ǧan: U ʕAmmo Sḥaqo ste ʕubarwo ġalabe xədwoṯox...
1935. ʕAmmo Išoʕ: U Sḥaqo stene səmle daʕwa-wakiliye ġalabe. Huwwe stene  mḥayṣele daʕawi ġalabe. U Sḥaqo zəd meni  našəṭ we,  zəd  meni  məžġəlonowe,  u  balki xədwoṯi latwe ǧaṣur, bale zəd meni fuhamwo, kayəs meni. U Sḥaqo  u  fəkrayḏe ġalabe šafiro we. Bas  u  Sḥaqo  agoist we.  D  luwewo  agoist,  d  ruḥamwo  u ḥawrayḏe gəd miwafaqwo ġalabe. Agoist we,  əlla  əno,  hama  kul  mede  ləno.  Aḏiʕət! 
1936. U Sḥaqo zlam fahəm we ġalabe, bas mu sabab d kətwe agoist, huwwe w  u aḥuno, lə qədriwo məbliwo mede lu rišo ʕam ḥḏoḏe. Lə  məžġəliwo  ʕam  ḥḏoḏe, dayəma nayar wayye w dayəma mamḥewole ban naʕimayḏe. U Sḥaqo  kətwole  əšto- šawʕo (6-7) naʕime. Kayise wayye an  naʕimayḏe.  Uʕdo  kəllən  b  Qanada  an naʕimayḏe.
Kewe, darmone, noše nəquṣe...
1937. Ǧan: Hat naʕimo, bəṯər mu Sayfo b Məḏyaḏ aydarbo saymiwo darmone mqabəl  dak kewe. D əmmina, nošo kayəwle aw nošo dwəṣla li ḥayye...
1938. ʕAmmo Išoʕ: E naʕəm. Afandəm b Məḏyaḏ meqəm toxtorin latwo. Kətwo u  Puləske d be Šamošo, fuhamwo mi toxtoriye. W kətwo  u  Ablaḥḥad  ḥaloqo  fuhamwo  mam masayəlani. Bəṯər əno azzino li ʕaskariye,  hawino  səḥya-čawiši,  hedi  əno samnowo tadawi lu ʕamo, ġalabe. W əzzinowo laq qəryawoṯo w əzzinowo hul  lad dəkoṯe raḥuqe w ġalabe noše manəḥli. Mə kewe rabe ste manəḥli  noše  ġalabe.  Mə kewe rabe, hən mu Sedari w hən marke w hən  mə  Anḥəl  w  hən  mə  Məḏyaḏ flan. 
1939. W yaləfno muḥeno mḥaṭe w i ḥərmayḏi məḥyowa mḥaṭe. Yləflan  mi  naqqa di ʕaskariye hawinowo čawiš b Xadəmkoy (Hadım-köy), əəəəə yaləfnowo u  mḥoyo dam mḥaṭe w an əšmone dad darmone. Čənki b iḏi wayye ad  darmone,  yaləfnowo əšme dad darmone. Bawxa misamwo ṭaxtoriye, əno bəxwa səmli ṭoxtoriye.  
1940. Ǧan: ʕAmmo Išoʕ bu čaġawo mən kewe kətwo.
1941. ʕAmmo Išoʕ: Kətwo  waram,  əmmiwole  han  naqqe  ‘eše  zərav‘...  Han  naqqe qanṣer we (oxəlto) latwe qanṣer, waram əmmiwole ‘eše  zərav‘  əmmiwo.  Huwewo ḥəmto ġalabe. Meqəm ḥəmto ġalabe huwewo.  Uʕdo  i  ḥəmto  qayimo  lə  fayəš.  Huwewo ġalabe kewone lo kayise. Yaʕni mən kewo pis kətwo i naqqayo,  darmone latwo. Bəṯər mqafanwole darmone, qəsəm bam  momo  nayḥiwo,  qəsəm  bam  momo mayṯiwo. 
1942. I naqqayo kətwo ġalabe kewo. Kətwo romatizma,  kətwo  qaba-qolaġat, kətwo waram, kətwo eše zərav, kətwo... kul kewo  kətwo.  E  han  naqqa  hedi hedi aṯi ṭoxtorin, nafəqwo darmone xu panisilin w manasilinano ġalabe  səmle stifada li məlle. Maxlaṣle ġalabe ʕaylat mu kewano.
1943. Ǧan: Bəṯər mu Sayfo, heš hat naʕimo, huwewo kewe lar rabe w lan  naʕime,  bu zəyudo ste darmone Ṭuroye saymiwonne, bu zabnano bu zəyudo an noše mən  kewe quyaṯwolle?  
1944. ʕAmmo Išoʕ: Afandəm  kətwo  i  naqqayo,  nafəqwo,  ‘kewo  šaḥino‘  əmmiwole.  Tifo we, muḥaqqaq tifo we,  ya  tifos we.  Ġalabe  ʕamo  mayəṯ  buwwe,  ġalabe, ġalabe, ġalabe mayəṯwo mu ʕamo bu tifosawo.  Darmone  latwo,  kətwo  darmone ṣunʕi, u Ablaḥḥad ḥaloqo samwo darmone ṣunʕi, i bam mo ḥa  (%  1)  balki məstafadle. Ġalabe mayəṯ bu kewawo, ġalabe məḏyoye mayəṯ,  balki  lə  mayəṯ, lə mayəṯ, mayəṯ mo alfo (100 000) zlamat i naqqayo mas  səryoye,  u  mede  d kətwe sakən bi mamlake, mu kewo šaḥinawo. Uʕdo kəmmile  tifo  ya  tifus,  bu tərki kumarle ‘tifo w tifos‘. U tifo čike  xayəf yo,  u  tifos  yaquro,  kewo yaquro ġalabe.
1945. Ǧan: Koṯe l bolox hat naʕimo aw ʕlaymo d nošo də ḥniq bi rawmo?
1946. ʕAmmo Išoʕ: E ḥniq. Koṯe l boli ḥa ḥniq bi rawmo, əəəəəə məb  Hərməz we, məb Šakkəre we lə kuḏaʕ. Ḥnəqwo bi rawmo, azzano mawfaqlan mi  rawmo.  Amṭelan, kumarno, azzano kəlle manfaqqe mi rawmo, ḥnəqwo bi  rawmo.  Kumarno ya məb Šakkəre we, ya məb Maqsi Musa we, ya mə  nošo we  lə  kuḏaʕno Alo, ḥnəqwo ḥa bi rawmo. Alo haw  fayəš  kəmxaṭarno.  Ya  məb  Malle we,  lə kuḏaʕno. Ḥnəqwo  ḥa  bi  rawmo,  azzano  mawfaqwolan.  I  qayimo  i qiyəmto, mawfaqqe mi rawmo ḥniqo. E. U Səlo d be Zahrabaye mawfaqle. Lu  Səlo d be Zahrabaye azze mawfaqle mu arʕo, mawfaqle. Koṯe l boli e.
1947. Ǧan: ʕAmmo Išoʕ naqla ḥreto hat naʕimo aw ʕlaymo, koṯe l bolox də dwiṣ  nošo m laf ḥayye aw ʕeqarwo?
1948. ʕAmmo Išoʕ: E Alo mədwəṣiwo ġalabe baḥ ḥayyat ste w baʕ ʕeqarwe ste.  Ġalabe mədwəṣiwo  b  lalyo  maʕ  ʕeqarwe  w  maḥ  ḥayyat.   Kətwo   meqəm   ʕiqarwe ġalabe,  heš  bəṯər  nfəqwolle  ad  darmonani,  rayšiwonne,  awwəl  d faytiwo aʕlayye mayṯiwo aḥ ḥayyat. Aʕ ʕiqarwe  lə  faytiwo  aʕlayye.  Ġalabe dwiṣ, ġalabe stene mayəṯ mu dwoṣo  daḥ  ḥayyat.  Maʕ  ʕiqarwe  dwiṣ,  ġalabe ġalabe mayəṯ. Naʕime stene mayəṯ w rabe ste mayəṯ.
1949. Ǧan: Meqəm mu darmonano du ṭərišo an noše mən darmono saymiwo?
1950. ʕAmmo Išoʕ: Darmone di kurmanǧiye (Ṭuroye) u Ablaḥḥad ḥaloqo ubewo  darmone, U Ablaḥḥad ḥaloqo samwo darmone w ubewo. Hawo u Puləske d be Šamošo, u  Puləs du ʕIsa bə Šamošo saymiwo darmone. Hani əmmiwo: ”Kfəhmi...“ əzzənwo  manṭanwo mə gabayye darmone. Amma manfəʕiwo lə manfəʕiwo...  Bəṯər  nafəqwo  darmone di ḥkume, ftəḥwolle azaxana rabṯo, aṯiwo ḥa əšme Waṣfi Be,  mə  ʕAnqara,  mə Ṣṭanbul we ftəḥwole azaxana lalʕəl,  məqabəl  d be  Ṣaliba  bə  Aḥoke,  kətwo dayra  (ṭaboqo)  də  tre  tarʕe,  ftəḥwole  azaxana  rabṯo,  mzabanwo darmone. 
1951. Fayəš, mayəṯ, hul d mayəṯ ste tamo. Hedi əno lə kuḏaʕ  i  azaxanayo mbarbəzo. Annaqqa kətwo kul darmone, i naqqayo.  Han  naqqa  fəšle  u  kewo ġalabe nəquṣo, ġalabe naqəṣwo u kewo.
1952. Ǧan: Koṯe l boli, əno naʕimo hul d aṯino lu Swed ste, an niše bu  zəyudo  bu bayto mawlədiwo.
1953. ʕAmmo Išoʕ: Naʕəm.
1954. Ǧan: Masala d əmmina, i naqqa an niše  duwewo  zaḥme  aʕlayye,  mən  darmone məstaʕməliwo?
1955. ʕAmmo Išoʕ:  Afandəm  an  niše  kətwolle  ʕamširat  niše.  Qamayto  kətwo  i Wattəke... niše.
1956. Ǧan: Qaštoṯo...
1957. ʕAmmo Išoʕ: An niše səryoye wayye,  i  Ḥana  Ṣaqaṭe,  w  i  Wattəke  w  hani saymiwo u tadawi, maxləṣiwo an  naʕime.  Bəṯər  nafəqwo  ʕamširat.  U  ḥa  d luwewole... muḥanwole mḥaṭo laǧan duwele kewo xayifo  d  mawləd  w  fəlan  w bevan. Nfəqwole fan, hawiwo ʕal u  fan.  Qamayto  kurmanǧiye wa.  Bəṯər  hedi hwela ʕal u fan kul mede. Duwewo tahlika məbliwonne l  Mərde  lə  Diyarbakər saymiwonne ʕamaliye, məfqiwo u naʕimo.
1958. Ǧan: Koṯe l boli əno naʕimo maḥtiwo ḥaləqyoṯo bu saqəf du bayto...
1959. ʕAmmo Išoʕ: E.
1960. Ǧan: Naʕimo wi, naqqa mšayewoli qašti əmmo: “Abri haṯe i naqqa  aṯto  d  qamla ṣanǧiye, kmaḥti ḥawlo bi ḥaləqto...“
1961. ʕAmmo Išoʕ: Eee (gaḥxo).
1962. Ǧan: “... lašan d qaymo mi arʕo...“
1963. ʕAmmo Išoʕ: E  kəmmiwo  “Gəršiwola...“  (gaḥxo).  E  kəmmiwo  haṯe  əno  ste šaməʕnola. Amma i natiǧayḏa mən yo? Lə kuḏaʕno (gaḥxo). Yaʕni kətwo hawxa  bu ḥaloqo.  Kul  bayto  bi  nave  kətwo,  muḥanwole  ḥaloqo  (ḥaləqto)   rabṯo.  Muḥanwole hawxa b falge du saqaf w maṣriwo ḥawlo buwwe. Hən mənayye  mayʕiwo bənne, hən mənayye lan niše d qaymiwo d saymiwo aʕmayye ǧimnastik  laǧan  an naʕime d gawayye d lə ǧurelən mede.  Huwewo,  saymiwo  hawxa,  aḥ  ḥarakatani kətwo.
1964. Ǧan: Bəṯər mu Sayfo bi šawṯaṯxu aw b Məḏyaḏ man kətwo mu ʕaqəl nəquṣe?
1965. ʕAmmo Išoʕ: Afandəm maʕlum yo ya Ǧan laybi fayəš d  umarnolox  mu  ʕaqəl  man kətwo nəquṣe. Azze zabno bi ḥolo, haw koṯən l boli, bale hawxa  noše  kətwo.  Daywone kətwo. Noqəṣ ʕaqəl kətwo. E laybi bunenoloxne hani  kulle.  Maʕlum yo əšmayye ṭaʕinolle w u zabno haw kmaləx aʕmayna.  
1966. Ǧan: Samye man kətwo?
1967. ʕAmmo Išoʕ: Samye u ʕAbdo Samyo, kəlle ḥa harke, uʕdo ḥa mašhur yo bə  briṯo.  Kəlle harke u ʕAbdo Samyo, kətwo u Yaḥqub Samyo, kətwo  kmo  samye  hawxa  b Məḏyaḏ mat tarte ʕayne.
1968. Ǧan: Karrin man kətwo?
1969. ʕAmmo Išoʕ: Karrin ste kətwo u ‘Karro‘  əmmiwole.  Kfarzoyo we  aṣəl  diḏe ḥa. W kətwo karrin ḥrene, kətwo ḥa məb Šamʕun Baḥḥo  ste  karro we.  E  kətwo maʕlum yo lə kəmxaṭarnolle fayəš. Əno ste čike masuwli  bu  ʕəmro,  lə  koṯe, kul nošo lə koṯe l boli. I naqqayo kul nošo uḏaʕnowo.  
1970. Ǧan: Lalin man kətwo?
1971. ʕAmmo Išoʕ: Lalo, kətwo u ‘Lalo‘. U Lalo d be Mašalla. Kəlla i ḥoṯo  harke  i Ḥawo. Kəlle uʕdo,  hul  l  uʕdo  u  Lalo  saġ yo  kumarno.  B  Amarika yo,  b Almanya yo lə kuḏaʕno ayko yo.
1972. Ǧan: Meqəm mu Lalano...
1973. I aṯto (Fərdo): Loooooo mayəṯ!
1974. ʕAmmo Išoʕ: He!? E lə kuḏaʕno.
1975. Ǧan: Meqəm mu Lalano, latwo?
1976. ʕAmmo Išoʕ: Kətwo Lalo ḥreno. U Lalo nəḥloyo...
1977. I aṯto (Fərdo): U Lalo bə šqiwola li Manuš i barṯo...
1978. ʕAmmo Išoʕ: Kətwo Lalo nəḥloyo, kətwo Lalo ḥreno...
1979. I aṯto (Fərdo): U ʕAmmo Afrəm d be Qašo.
1980. ʕAmmo Išoʕ: E. Kətwo u Lalo bə Qašo. Kətwo kmo hawxa lalin b Məḏyaḏ.  E.  Al lalinani kumarno kewo kmoḥe ʕal aḏnoṯayye, lə  kəḏʕi  yəlfi  Žġaliye.  Mawxa kumarno, e.
Rišone w rabe b Məḏyaḏ
1981. Ǧan: Meqəm b šawṭo maḥkəloxli əmmət: “Malak Barṣawmo ḥa mar rabe d  Məḏyaḏ we w xdəmle an noše...“
1982. ʕAmmo Išoʕ: Afandəm Malak Barṣawmo nafəqwo, ḥa ġalabe  yaman  bu  lišono  du tərki. Bu zabnayḏe ġalabe yaman. Uḏaʕwo kmo lišone,  ġalabe  kayiso.  Kaṯowo ġalabe kayiso we.
1983. Ǧan: Meqəm mu Sayfo əlla bəṯər mu Sayfo?
1984. ʕAmmo Išoʕ: Bəṯər mu Sayfo, bəṯər mu Sayfo. Malak Barṣawmo, hano mašhur we.
1985. Ǧan: M be man we hano?
1986. ʕAmmo Išoʕ: M be Safar we. M be Safar we. Huwwe aṣəl diḏe m be  Safar we,  abro du Barṣawmo d be Safar we. Hano qrewole bam madrašyoṯo ʕloye  ġalabe,  uḏaʕwo ġalabe, samwo abuqatiye. Uḏaʕwo  u  qanun  d  Tərkiya.  Zlam  ġalabe  ġalabe ǧaṣur, yaʕni zəd mu lazəm ǧaṣur we. ʕAm i ḥəkume samwo muḏadada ġalabe  laǧan u ḥaq das səryoye. W bəṯər mawballe l Alʕaziz  bu  darbo  qṭəlle.  Li  ḥkume qṭila bu darbo.
1987. Ǧan: As səryoye rəḥmiwole?
1988. ʕAmmo Išoʕ: E ašər ġalabe zlam ǧaṣur we.  Ġalabe...  Bale  han  naqqe  ġalabe ǧaṣur we w samwo hawxa masayəl lo bu uṣul, ġalabe, lo haqqa, yaʕni  ḥṭəram...  muǧəb daf fəkrat das səryoye. Ġalabe rəḥmiwole w ġalabe ste mḏaddədiwole.  W bəṯər kətwo Xori ʕIsa, mašhur we hano.  Xori  ʕIsa  bu  lišono  tərki  ġalabe mašhur we.  
1989. U  Xori  das  səryoye we  u  tərkiyayḏe  ġalabe   qawyo we.   Ḥatta mawlaflewolan bi madrašto tərki i naqqayo, ubewolan  ‘ṣarkiyat‘  (zməryoṯo), əmminawo b tərki. Aḥna bi madrase das səryoye...
1990. Ǧan: Koṯe l bolox mənayye?
1991. ʕAmmo Išoʕ: E koṯe l boli, e. Əəəəəəəəəəə, azzano l  qamuṯe  d...  əəəəəəə, aṯiwo u Paša l  Məḏyaḏ.  Azzano  l  qamuṯe  lu  darbo  d  Astəl  mərwolan  i ‘ṣarkiyaṯe‘ (zmərto) b tərki. Aḥna an naʕime das  səryoye  azzano  l  qamuṯe hol meqəm d muṭena lu bayto d Nuri, tamo  azzano  l  qamuṯe,  uṯewo  u Paša, u qolordu qumandani  uṯewo  l  Məḏyaḏ.  Azzano  l  qamuṯe,  han  naqqa mərlan: "Pek  hoṣ  geldin...  (B  šayno  aṯət...)"  Lə  kuḏaʕno  mune,  hawxa ‘ṣarkiye‘  ġalabe  basəmto wa,  lə  kəmxaṭarnola  ġalabe.  Mawlafwolan  tərki ġalabe, əmminawola.
1992. Ǧan: Uṯena li ḥadisa d qariwi Brahim d be Šabo.  Mə  meqəm  kətwo  kewo  mede aʕme?
1993. ʕAmmo Išoʕ: Afandəm u Brahim d be Šabo saġlam azze l Mərde w  manṭalle  miṯo.  Annaqqa u yawmawo qreli bə kṯowo, harke kit kṯowo gabi komər:  ”Msamamme  bi qaḥwe...“ Kit kṯowo harke gabi komər:  “Ṭləble  qaḥwe...“  Komər:  ”Kətwo  hən mʕaqbiwole, bəṯre b lalyo w b imomo, bəṯre wayye də msamməmile...“  Annaqla ṭləble qaḥwe, manṭəlalle i qaḥwe, maḥətte biyya samo. W msamamme. Kit  harke gabi kṯowo d ḥasyo Ḥanna komər: “Msamamme u Brahim d be  Šabo.“  Komər:  “Səmomo msamamme bi qaḥwe, mqabəl di səryuṯo“
1994. Ǧan: Yaʕni bu waxtawo l nošo lə mərle: “Msaməm!“?
1995. ʕAmmo Išoʕ: Huwwe azze saġ w manṭalle miṯo.
1996. Ǧan: Mə meqəm huwwe latwo kewo aʕme?
1997. ʕAmmo Išoʕ: Latwo kewo abadan aʕme. Latwo kewo  aʕme,  lə  šaməʕno  d  kətwo kewo aʕme. Ənkan kətwole kewo ste, kewo ʕadi we. Han naqqa kəmmi w u  mede  d šaməʕno əno qaṭʕi kəmmi: “Səmomo msamamme!“ E, huwwe  tamo  bi  qaḥwe  yatiwo huwalleyo. Huwwe ṭləble qaḥwe, mərle:  “Səmli  qaḥwe.“  Naṭər  naṭər...  qayəm manṭele i qaḥwe, ḥərle u zlam gəd  šote,  maḥətle  u  samo  biyya,  manṭele, mḥalaqle štele. Awwəl də štele ḥarəw. Qayəm mawballe li qaṣṭaxana mayəṯ.
1998. Ǧan: Bi qaḥwe man kətwo aʕme səryoye?
1999. ʕAmmo Išoʕ: E lə kəḏʕina. I naqqayo səryoye kətwo  aʕme  latwo  lə  kəḏʕina.  Manṭalle miṯo. U mede d šaməʕina manṭalle miṯo. Lə kmətyaqanno d kətwo  aʕme nošo, huwwe w bas we garak i naqqayo.
2000. Ǧan: L mən azzewo l Mərde?
2001. ʕAmmo Išoʕ: Šuġlone di taǧara, kətwole šuġlone di  ḥkume,  əzzewo  l  Mərde.  Kul hayamke əzzewo l Mərde. Azzewo li qaḥwe dayo d be,  i  qaḥwe  d be  ‘Lalo‘ kəmmila. Mqabəl du Sərur, tamo  yatəw,  huwwe  w  ḥawrone  məžġəliwo.  Qayəm ṭləble qaḥwe, manṭalle qaḥwe. Kətwo tre, mʕaqbiwole dayəma b lalyo  w  b imomo bəṯre wayye. Ḥzalle fərṣa, maḥətte bayn li qaḥwayḏe samo, msamamme.
2002. Ǧan: Qariwi Brahim bu mawtayḏe ṭrele taṯir rabo ʕal Məḏyaḏ lo?
2003. ʕAmmo Išoʕ: Ġalabe ġalabe, Məḏyaḏ kula  nʕərla  aʕle,  nʕərla  aʕle.  Ġalabe ṭʕənla ġame. Ġalabe, ġalabe, səmme aʕle ḥəzniye.
2004. Ǧan: Qariwi Brahim d be Šabo bəṯər məd nafəq li  ḥolo  lawile  niye  d  qoyəm howe rišo...
2005. ʕAmmo Išoʕ: Afandəm u Brahim ġalabe naqqat mraǧaʕle d howe mabʕuṯ lə  qadər.  D howe mabʕuṯ, bale, huwwe dayəm bu ‘Məǧləs du Məlli' we, u  rišo we,  dayəma.  Dlo mene luwewo. Kul mede, aš šawrat buwwe we, aṣəl  huwwewe.  Yaʕni  bam  mo təšʕi (% 90) dlo mene šawrat luwewo.  
2006. Ǧan: Bu məǧləs di ʕito we?
2007. ʕAmmo Išoʕ: Bu məǧləs di ʕito, u məǧləs di ḥkume, bi walaye kətwo  ‘maǧləs-i idara‘. Bi  walaye.  Huwwe  hawi  ‘maǧləs-i  idara‘,  əno  hawino  ‘maǧləs-i idara‘, Karmo d be Sṭayfan hawi ‘maǧləs-i idara‘,  Andərawos  hawi  ‘maǧləs-i idara‘ w Tuma Qəlič... U ḥa də hnewo,  də  mḥayṣalwo  huwewo  bu  ‘maǧlis-i idara‘ arbaʕ (4) əšne. I šabṯo tre (2)  yawme  əzzanowo  l  Mərde,  šəqlinawo ‘əǧra‘ ḥaq d kəzzano ḥəḏrina bi hayye d Mərde. Də ksaymi,  d  kobi  qararat, ‘idari qarar‘, muḏenawo aḥna ste aʕmayye, aʕḏawiye. Šəqlinawo mʕaš šafiro.
2008. Ǧan: Man ubewolxu mʕaš?
2009. ʕAmmo Išoʕ: I ḥkume. I ḥkume.
2010. Ǧan: ʕAmmo Išoʕ kṯəwwoli gabi šəwolo  d  šaməʕnole  b  ǧəvate  d  noše,  gəd mšayalnoloxyo. Kəmmi: “U ṣafro qariwi Brahim d azzeyo l  Mərde,  qayəm  ṣafro mərle l qariti Rume omər: "Ḥur Rume gəd əzzino l Mərde, iḏa qṭəlno,  aḥuni yo, iḏa msamamno ad dəžmən diḏi ne...“" U medano koṯe l bolox?  
2011. ʕAmmo Išoʕ: E Aloh hawxa... balki i šayiʕaṯe əno lə šaməʕnola. Balki  hawyo, kəmmi. Ḥaqiqatan l aṯyo qəm aḏni, uʕdo  mə  femox  kšumaʕna.  Də  mdagalno  d umarno ‘šaməʕno‘ dugle kəmdagalno.
2012. Ǧan: ʕAmmo Išoʕ kəmmi qariwi Brahim d be Šabo ġalabe  naqqat,  noše  azzən  l qamuṯe d qəṭlile. Kibox d maḥkatlan man wən hani w qay əbʕiwo d  qəṭlile?  Ḥa man noše d azzewo l qamuṯe u Musa ʕƏrnosoyo we...
2013. ʕAmmo Išoʕ:  U Musa ʕƏrnəsoyo goya azzewo l qamuṯe.  Bəṯər  əəəəə,  əno  ste naqqa aṯənwo l qamuṯi d qəṭlili. Mšayaʕle l Nuri ʕAziz  d  maqṭeli,  bas  lu kalbo maxlaṣleli.
2014. Ǧan: Aydarbo maxləṣlelox?
2015. ʕAmmo Išoʕ: U kalbo nuṭarwoli. Kətwolan fəno uṯewo li  qaḥwe  nuṭarwoli,  bu tarʕo di qaḥwe. W hol d nufaqno, uṯewo l qamuṯi. Azzano, aṯən  d  qəṭlili.  Qayəm qəm u tarʕo d be Šamʕuno u kalbo nwəḥle  aʕlayye.  Də  nwəḥle  aʕlayye, ḥzalli grəšli i damančaye mḥeli bənne w mahzamme. Lə qṭəlalli, maxlaṣli,  lu kalbo maxlaṣleli.
2016. Ǧan: Hat kətwolox damančaye?
2017. ʕAmmo Išoʕ: E, əno ste kətwoli damančaye. Dayəma  ṭuʕannowo  damančaye,  dlo damančaye lə kuraxnowo. I damančayayḏi hul d  aṯina  l  larke  ste  fayšowa.  Meqəm d uṯena l larke nafəqwo amro: “Kul ḥa gəd  msaləm  u  ṣilaḥayḏe...  d lə msaləm u ṣilaḥayḏe masul yo“. Qayəm li Fərdo w l  aḥuni  azzən  ftəḥḥe  nuqro bəṯər u bayto w maḥtulle bi nuqro. W ṭmərulle, maḥtulle b gawe d  naylon,  b gawe d kiso w maḥtulle taḥt i arʕo. 
2018. Hano more du bayto šqiwole  ab  bote  du Sḥaqo d be Šabo, d kətne laxalf di baxča, qayəm aṯiwo maṭro ġalabe,  mlo wa  i dərto maye. Qayəm ftəḥlelan naqwo, lalʕəl mi dəkṯo də ḥfərre,  ftəḥle  naqwo d fotəḥ saqiye. I naqqa də ftəḥlele  naqwo  w  ftəḥle  saqiye,  ḥərle  kəlle kiso, mawfaqle w mawbəleleyo. 
2019. Bəṯər ymeli umarno əlla huwweyo, aṯi  ač  čato naqla ḥreto, aṯi l gabi mərlile: “I damančayayḏi mən səmlox biyya.“  Omər:  “Lo ləno məblilo.“ Umarno: “Bele luxat Alo.“ Məblole w azza i damančaye.
2020. Ǧan: Ayna šato wa d nafəqiwo l qamuṯox ʕAmmo Išoʕ?
2021. ʕAmmo Išoʕ: Eeee l Nuri ʕAziz mšaʕaywole nošo, lə kuḏaʕnolle man we, bas  tre wayye...
2022. Ǧan: Ayna šato wa?
2023. ʕAmmo Išoʕ: Bi šato... dat 52 wa, dat  53  (1953)  mede  hawxa we,  mede hawxa we.
2024. Ǧan: Man wən an noše d aṯənwo l qamuṯox?
2025. ʕAmmo Išoʕ: Lə kuḏaʕno,  tre  wayye.  Abiʕi  d  qəṭlili,  əno  də  grəšli  i damančaye, mahzamme. Mahzamme bu zabuqawo d Nuri d be  Yaḥqo  Šaʕo  w  azzən.  Laḏəʕnən, tre. Yaʕni d luwewo mu kalbo gəd qəṭliwoli. Knəṭriwoli. Han  naqqa məd u kalbo də nwəḥle aʕlayye, u fəno nwəḥle aʕlayye, maḥəsli  hawxa,  ḥərli kəllən tre, qayəm grəšli i damančaye w qayəm hənne mahzamme.
2026. Ǧan: Kətwo hano u Musa ʕƏrnəsoyo, u Kačalo əmmiwole, hano mən we?
2027. ʕAmmo  Išoʕ:  U  Kačalo,  mašhur we  hawo.  Hawo  u  zlam  d  Nuri  ʕAziz we.  Mšayaʕwole l qamuṯe  d  man  d  əbʕewo,  muḥewole,  quṯewole  samwole  hawxa ləʕboyat, bə gnowo muḥewole ḏarbat lu ʕamo.
2028. Ǧan: Ḥa we lo?
2029. ʕAmmo Išoʕ: E ṣəroyo we, e. Kumarno uʕdo, huwwe w an naʕimayḏe kəllən bə  hno b Parčiqa (Balčiqa). Kətwole naʕime, gawərwo w  kətwole  naʕime.  W  kətwole aḥuno əšme Malke. Afandəm hano gab Nuri ʕAziz qayəmwo. U ruʕyaṯṯe we w  bəṯər hawiwo u greʕaṯṯe w fəšwole gabayye. Məlk ʕal əšmayye, hawiwo u zlamaṯṯe.
2030. Ǧan: Qaləbwo ṭayo mede?
2031. ʕAmmo Išoʕ: Lo ṣəroyo we, lo lawi ṭayo, hič abadan Musa lawi ṭayo.
2032. Ǧan: Kəmmi qariwi Brahim d be Šabo b lalyo s be Awrohəm we, bi ǧəvate...
2033. ʕAmmo Išoʕ:  E kəmmi aṯənwo l qamuṯe, kətwo xərbe du  Ḥapṣuno  d be  hno  d be ʕAbdalla-Ṣliwo bəṯər maʕmərulle, annaqqa yatiwi bi xərbe, i naqqa  d  naḥət bad darġe, mašəkle bənne. Qayəm  abiʕi  d  maḥtile,  qayəm  šdele  bəṯrayye, maḥətle aʕlayye.  Qayəm  bə  ʕAbdalla-Ṣliwo  kulle  qayimi,  u  ʕamo  fəlan, mahzamme w maxlaṣṣe. Tarte kore azzən l qamuṯe du Brahim  d  qəṭlile.  Naqla qəm u Musa d be Ablaḥad w naqla tamo bad darġe d be ʕAbdalla-Ṣliwo.
2034. Ǧan: Yaʕni an nošani w lo naqqa lə mwafqi...
2035. ʕAmmo Išoʕ: Tarte kore lə mwafqi. W l Aloho lə mwafqile. U Brahim d be  Šabo, hani, yaʕni Aloho lə səmle, d əzze bu qaṭlo, bale bəṯər bu mawto  azze.  Han naqqa kəmmi bəṯər b Mərde səmomo msamamme, bi qaḥwe. Ṭləble  qaḥwe,  b  gawe di qaḥwe maḥətte samo w qṭəlle. Hawxa hawi. Huwwe b  Mərde  mayəṯ.  W  azzan manṭelan i ǧanazayḏe mə Mərde.
Pasaportat, xloyo du Ṭuro
2036. Ǧan: Ema ṭrelox hat mi siyase?
2037. ʕAmmo Išoʕ: I siyase də  ṭreli  mena,  mi  naqqa  d  nafəlno  bu  ḥabis.  Afandəm əno meqəm samnowo  siyase  w  səmli  ġalabe  msaʕadat  ʕam  u  ʕamo, ġalabe. Səmli pasaportat bam mo tmoni (% 80), u  ʕamano  d  Awruppa  bam  mo tmoni (% 80) ʕəmum d Awruppa əno mšayʕili. Hən mənayye b  pasaportat  saġlam w hən ste b pasaportat ṣaxta. 
2038. Bas maxləṣili. An naqqe əno u wali d Səʕərt  w hani kulle rəḥmiwoli. U wali  w  amniyat  mədiri  kulle  rəḥmiwoli.  Mbadli.  Kətwo, han naqqe aṯi wali l Səʕərt mərle: “Yaho kətwo wali harke  u  aḥunayḏe hawi ġalabe zangin, mayko hawi?“ Kətwo ḥa ḥayoṭo serti mərlele: “Išoʕ  Aqqaya mə Məḏyaḏ samwo pasaportat  w  ubewole  kallat.“  Ḥalbuki  əno,  meni  l axile kallat.
2039. Ǧan: Ayna šato haṯe?
2040. ʕAmmo Išoʕ: I šato daš šeṯ w tmoni (1986), i šato də ṭwiro  raġli  baš šeṯ w tmoni wa lo Fərdo? E. Annaqqa qayəm  hano  omər:  “Əlla  gəd  ḥuzeno  u zlamano man yo?“ U wali. Qayəm mšayaʕle bəṯri, aṯi puləs,  kəlli  bi  dəkkano omər: “Kṭəlbilox aḥuno m Səʕərt.“ Umarno:  “Aḥuno  əno  qṭəʕli  i  ʕalaqayḏi  m Səʕərt, hani tarte šne, l Səʕərt lə kəzzino w lə  kəzzino  l  Səʕərt“.  Deri yawmo fayətno kəlle u amniyat mədiri  w  u  yuzbaši,  kəlle  bi  dəkkano  du mḥasyo du Yaḥqube we. 
2041. U Yaḥqo hano u abro du Tuma, du  Malke  di  Ruməke  də qṭəlle b Məḏyaḏ. Kəllən tamo yatiwe, mhawarle aʕle  u  amniyat  mədiri  omər: “Išoʕ Aqqaya! Išoʕ Aqqaya!“ Umarno: “Buyrun!“ Omər: “Yaho Siirt ten, seni  çok istiyorlar. Emniyet Müdürü benim arkadaṣımdır,  seninle  görüṣmek  istiyor.“ (Yabo kəbʕilox m Səʕərt, u amniyat mədiri ḥawri yo. Kobəʕ d  ḥuzelox)  Umarno: “Kardeṣim benim Siirt te iṣim  yok!  Eġer  bir  iṣi  varsa  buraya  gelsin.“ (Aḥuno b Səʕərt šuġlo latli! Haka  kətle  šuġlo  aʕmi  ṭroṯe  l  harke).
2042. Əno zayəʕno mi masalaṯe ġalabe, umarno:  “Gəd  mahzamno  w  əzzino  mə  Tərkiya“.  Qayəm latimi kulle lə ḥḏori əmmi: “Mən  kito  yaho!  Qay  gəd  mahzəmət,  qay kzayʕət?“ Umarno: “Alo kzaʕno  mi  masalaṯe  ġalabe  tahlika yo,  kzaʕno  mena ġalabe.“ Naysa qayəm aṯi Orhan Oġuz w  aṯi  tre-tloṯo  əmmi:  “Yabo  maləx aḥna gəd uṯena aʕmox l Səʕərt, mede layto.“ —  ”Yabo lə kuṯeno l  Səʕərt”  əmmi: “Zox!“ 
2043. Qayəm rawəxina əno w aḥuni w huwwe w azzano l  Səʕərt.  Qayəm  azzano su amniyat mədiri, mərre: “U amniyat  mədiri  kəlle  bi  dayra  du  pasaport.“ Azzano l gabe omər: “Išoʕ  Aqqaya  hatat?“  Umarno:  “E.“  Omər:  “Qay  mšayaʕli bəṯrox l aṯət?“ Umarno: “Afandəm  latwoli  šuġlo  ḏəruri  w  uṯeno,  uʕdo  kəl kaṯino.“ Omər: “Klay ḥamməš (5) daqayəq“. 
2044. Kqoyəm kəzze kfotəḥ talafon l  ṣəqə- yonetim (Sıkıyönetim, idara ḥṣərto). I naqqayo  kətwo  ṣəqə-yonetim.  Man  d əbʕewo məskiwole, šəyolo latwo. Darḥal mwaqfili. Mwaqfili aṯi ḥa ḏabət  omər: “Afandəm Išoʕ  Aqqaya  mwaqəfallox...“ — ”Yabo  ʕal  mən  mwaqəfxulli?“  Omər: “Mwaqəfallox!“ Qayəm mawbəlalli maḥətalli bi naḏara, fayəšno ḥamšaḥṣar  (15) yawme bi naḏara. 
2045. Fayəšno ḥamšaḥṣar (15)  yawme  bi  naḏara,  qayəm  mšayaʕli aḥuni l ʕAnqara. Aḥuni su Paša d meqəm. U Paša d  meqəm  ftəḥle  talafon  lu Paša d kətwe b Səʕərt omər: “Išoʕ Aqqaya, ḥa maz zlamat qamoye di ḥkume yo.  W u zlamano dugle lə kəmdagəl. Qay msəkxu? Uʕdo marfetulle!“ Koṯe  u  Paša  lu qaraqol  komər:  “Išoʕ  Aqqaya  lə  ḥayrət  lu  qəsur,  əno  səmli   xaṭa   w marfəlilox...“
2046. Ǧan: Mən we əšme?
2047. ʕAmmo Išoʕ: Əšme ʕAli Radəp Paša (Ali Radip Paṣa). Kqoyəm  ḥad  rišox kmawbəlili lu qaraqol laǧan d əzzino lu bayto, kməblili  li  maḥkame.  Kəmmi: “Zox li maḥkame gəd šəqlo i ifadayḏox!“ Azzino li maḥkame  u  ṣawǧi  (savʕı) ḥərle ʕal an awraq omər: “Yaho ortada bir  ṣey  yok,  bu  adamı  niye  tevkif edeyim...“ (Yabo mede  layto  bi  ḥolo  ʕal  mən  gəd  mwaqafnole...).
2048. Qayəm ʕAdliye ṣawǧisi omər: “D lə mwaqfatle aḥna w hat gəd ḥərwina ʕal ḥḏoḏe.“  Qayəm mšayaʕleli lu ḥakəm u ḥakəm mwaqafleli, mšayaʕleli lu ḥabis. Kit bu ḥabis  d Səʕərt arbaʕmo w šawʕo (407) ṭaye  w  əno  lḥuḏi  ṣəroyo.  Arbaʕmo  w  šawʕo ṭaye ne w əno ḥa dan arbaʕmo w tmənyo no (408). Azzino, u  yawmo  d  azzino  u mədir du ḥabis ste kəlle tamo. U məʕawən du mədir əšme Osman  Be we.  
2049. Azzino l gabe mwaqafalli, azzino maḥətalli b qowiše bayn  aḥ  ḥbisoye.  Gale  latli mede latli. Deri yawmo aṯi aḥuni manṭəleli gale  mhawarre  aʕli  əmmi:  “Išoʕ Aqqaya! Demir kapıya in!“ (Li darga du ḥadid, nḥat!). Əno  bu  qaṭ  (ṭaboqo) da tloṯo no. Naḥətno mu qaṭ da tloṯo, azzino: “U  mədir  kqurelox“.  Azzino  u mədir Osman Bey əšme, ḥa karyo yo. Hulile ‘Selam!‘ hawxa, qamayto naḥətno  bu tarlək əmmi: “Lə kowe, gəd əzzox su  mədir,  lazəm  ləwšət  i  qundarayayḏox, ləwšət ǧulox. Lə kowe d əzzox gab u mədir hawxa.“ Qayəm mbadeli  lwəšli  ǧuli azzino, hulile “Selam!“ Omər: “Ytaw!“ Omər: “Išoʕ Aqqaya  hatat?“  Umarno:  “E.“ Omər: “Aḥuno əno maḥkəleli aʕlox u mədir dam məʕarəf  darke.  
2050. W  maḥkəleli  u mədir məʕawəni w maḥkəlalli l ġalabe. Hat zlam mardat  bu  baytayḏox  w  hat ǧəwamer hat w hat zlam ġalabe  kayiso  hat.  W  ʕam  kul  ənsan  kayiso  hat.  Kəmamannolox bu namusayḏi, kit arbaʕmo w šawʕo (407) ṭaye w  hat  arbaʕmo  w da tmənyo (408) hat. Bas ḥa ənsan d umarlox  ‘ʕwiǧo  hat!‘  gəd  mawqaḏnole.  Uʕdo gəd əzzi dayra b dayra,  qowiše  b  qowiše,  ġardiyan  b  ġardiyan  gəd qurenole, ənsan, bani-bašar d umarlox ‘ʕwiǧo kmaləx‘ gəd  samnole  falǧ.  Zox ḥuzena ənšalla  i  maḥkamayḏox  gəd  həwyo  gəd  xəlṣo,  gəd  maxləṣinalox.“ 
2051. Qayəmno umarno: “Mədir be, sen bana baba çıktın!“  (Mədir  be  hat  nafəqatli babo!) Umarno: “Mədir be böyle bir baba  görmedim!  Sen  bana  baba  çıktın!“ (Mədir be hawxa babo lə ḥzeli! Hat  nafəqatli  babo!)  Omər:  “Git  karıṣma!“ (Zox lə ḥarəwlox!) Azzino fayəš huwalli dəkṯo, səmalli ranza (taxt)  xəṣuṣi.  Dəkṯo kayəsto lə dmoxo, sarbast, koṯən kul yawmo l sidi. I ‘gorəšma‘ d  tamo kul ʕaṣro (10) yawme naqlayo, omər: “Hat kul yawmo  d  uṯelox  mo  ‘gorəšmat‘ kibox oṯət. Qəm du tarʕo stene lə kowe d  yətwitu.  
2052. Dayəm  bi  dayrayḏi  gəd yətwitu, saymitu i ‘gorəšmaṯxu‘, hul d əbʕetu w gəd əzzən. Han  naqqa  fəšle uṯanwo aḥ ḥasye w aq qaše w ad dayroye w ʕamo w niše w gawre uṯanwo  l  gabi li ziyara. U yawmo əšti (60) ənsanat  uṯewoli.  Aḥuni  nuqalwo.  Kətwoli  tre ṭaqsiye nəqliwonne, manṭewonne. Hol d  yawmo  aṯi  aḥuni,  i  maḥkamayḏi ṣafro wa. I maḥkamayḏi, kətli tre awqatin. Kətli Orhan Bey w  Ǧamil  Bey,  at tre an awqatin diḏi ne. 
2053. Qralle l aḥuni mərre: “Zox mawbəl i  mudafaʕaṯe,  hawa li ḥakəma xanəm... D uṯena ste bala  sabab yo.  D  marfiyole,  bu  medano  də kṯəwlan gəd marfiyole. D lə marfiyole lə kmarfiyole,  aṣal  hiyya yo.“  Kqoyəm koṯe aḥuni kubela li ḥakəma xanəm i mudafaʕa w koṯe lu ḥabis, kəmhawri  aʕli kəmmi: “Tox aḥunox kqurelox.“ Azzino nafəqno kəlle  aḥuni  u  Fəkri,  hano  d kətyo uʕdo b Almanya, omər:  “Abe  Išoʕ  an  awqatin  laṯən...“  Umarno:  “Qay l aṯən?“ Omər: “L aṯən, mərre: "L mən gəd uṯena? D uṯena ste ha  i  mudafaʕaṯe yo w l uṯena i mudafaʕaṯe yo. Qay gəd maxṣərinalxu, xṣara  bala  sabab?  Ḥaq  daṭ ṭaqsiye w maṣraf du banzin w  fəlan.“  I  ḥakəme  əmmo:  “Hawulli  məhle  gəd quryalle... bəṯər m falge d yawmo gəd ubono qarar, ya gəd marfiyalle,  ya  lə kmarfiyalle.“ 
2054. Əno stene qayəmno bu ṭaraf du ḥabis baroyo.  Kito  saqiye  dam maye, šenoyo knəfqo bu tarʕo du ḥabis. Kito saqiye də knəfqi am maye  biyya, b raġli tarlək yo, latwo qundaraye. Əno ste zaləṭ u tarlək čik  bayn,  umarno: “Zox babi ḥuzena falge d yawmo mən gəd howe aʕmox,  foyəš  tox  marli.“  Omər: “Ṭrowe!“ W ʕaṣi u tarlək, maʕleli u tarlək ʕaṣi,  naqla  umarno  ‘fi  gurum‘ mḥeno bi arʕo. W raġli əmmo ‘qarp!‘ m harke ṭwiro.  
2055. Han  naqqa  nafəlno  aṯən əmmi: “Layt mede! Layt mede!“  Umarno:  “Raġli  ṭwiro  yaho,  raġli  fayəš  lə kqaymo aʕmi!“ Qayəm mawbəlalli li qaṣṭaxana grəšalli fəlim w  mawbəlalli  lə Diyarbakər. Qayəm aḥuni,  kətwoli  ṭaqsi,  umarno:  “U  ṭaqsi  lə  kowe,  zox msaklan dolmiš... hat bu ṭaqsi tox aʕmayna,  hat  w  aǧ  ǧandərma  rwaxu  bu ṭaqsi, əno gəd ruwaxno bu dolmiš...“ W gəd maḥtili gale,  bu  dolmiš,  čənki raġli ṭwərto yo. 
2056. Mawbəlalli lə Diyarbakər səmalli  ʕamaliye  w  fayəšno  əšto (6)  yarḥe  bəṯər  mi  ʕamaliye.  Bəṯər  əno  bə  tre  yarḥe  w  falge,  əno mbarəlalli. Mbarəlalli, mbarəlalli w  fayəšno  raġli  de  de  de  azzino  lu bayto, lu platin axile raġli. Kqoyəm koṯe Qašo Yusəf  Saġ,  kəḏʕatle  lo?  D kətyo uʕdo bə Ṣṭanbul, koṯe l  gabayna  ḏayfo,  komər:  “Aḥuno  mawbalnox  lə Ṣṭanbul. Aṭ ṭaxtorin  də  Ṣṭanbul  kulle  ḥawroni ne  gəd  mawbannolox  aʕmi."  Umarno: “Abuna Alo laybi uṯeno lə Ṣṭanbul, bale  mawbəl  i  dosyayḏi.  Duweli čara gəd uṯeno, d luweli  čara  laybi  uṯeno.“  
2057. Qayəm  mawbele  i  dosya  lə Ṣṭanbul w azze. Aḥuni mawbele lu maydan di  ṭiyara  w  rawəx  w  azze.  Deri yawmo kubeli ‘yəldərəm telġəraf‘ (telġəraf  malizo)  komər:  “ʕAǧala  zox  lə Diyarbakər d saymilox ʕamaliye d məfqi u platinawo, axile  raġlox,  ḥariwo.“ Qralle i dosya. Qayəm mawbəlalli li Fərdo  w  lu  Farid,  msəkalli  ṭaqsi  w dəkṯo b qaṣṭaxana xaṣ. Aṯi u ṭaxtor səmleli ʕamaliye, ftəḥole w  mawfaqle  u platin w mqapṭo i raġlo. 
2058. I naqqayo uṯewo mena ltihab. De de de  de  w  karyo šawʕo santimat, u sabab hano hawi. Bala sabab, bala  ḥaq  mamsakli  ruḥi  bi masale, ġalabe hawyo tahlika. Maḥətli balki, lə  maḥətli  kallat  u  yawmawo dak kallat d kətwayye b qiyme, zəd mə tloṯmo (300) malyune,  kallat  maḥətli ʕal raġli maṣraf. 
2059. Darmone w  mazlo  w  maṯyo  w  ga  u  ʕamo  kule  koṯe  li ziyarayḏi. Layt  ḥa  bi  mamlake  d  l aṯi  li  ziyarayḏi,  li  qaṣṭaxana  də Diyarbakər. W bəṯər raġli maṭyo, bi masalaṯe  aṯino  l  harke  (lu  Swed)  w fayəšno harke.  
2060. Ǧan: I naqqa ḥaṯo də bdelox də kməfqət pasaportat, mən we də ṭrele  d  məfqət pasaportat lan noše səryoye?
2061. ʕAmmo Išoʕ: Afandəm u mede d manfaqli pasaportat,  u  ʕamo,  i  naqqayo  kul nošo l uḏaʕwo tərki. Kul nošo ste ʕayne latwən  ftiḥe,  kul  nošo  ste  latwe hawxa našəṭ, ǧasur d əzzewo samwo šuġlone.  L uṯewo  mənayye.  Əno  bi  ḥkume qawyo wi, i ḥkume b iḏi wa, i ʕito b  iḏi wa,  kul  mede  b  iḏi we.  Han  naqqa uṯanwo l gabi, əno samnowolle otomatik. Han naqqe gəd  əzzewo  gab  u  mamur gəd umarle: “Git 10 gün sonra, 5 gün sonra, 6  gün  sonra...“  (Zox  bəṯər  b ʕaṣro (10) yawme tox, bəṯər b ḥamšo  (5)  yawme,  bəṯər  b  əšto  (6)  yawme tox...)
2062. Əno  əzzinowo,  bu  yawmayḏa  manfaqnowo  kul  naqqa   ʕəsri   (20) pasaportat. B lalyo ʕəwadnowo, əzzinowo kul naqqa əzzinowo manṭenowo  ʕəsri- tleṯi (20-30) pasaportat. L harke (Swed), lə Swičra (Swisra) w  l  Awusturya w l Hollanda... Han naqqe yləfwolle ap  pasaportat,  bayn  l  Almanya  w  l Hollanda, bu ḥədud d ḥuzanwo  ap  pasaportat  əmmiwo:  “Išoʕ  pasaport!  Išoʕ pasaport!“ (gaḥxo). Ho b Awruppa nafəqwo  əšmi  bi  masale  dap  pasaportat.
2063. Mšayʕili, han naqqa, i naqqayo əno ʕaynoṯi ġalabe ftiḥe wən, muxtar wi  w  kul mede b iḏi we. U xətmo b iḏi we w l man d əbʕenowo  samnowo.  Marḥamnowo  ruḥi bi ḥkume w mawkannowo w uxalnowo.  W  mḥayṣeli  ġalabe  kallat  bi  daʕwayo, maḥətli ʕal ab botanək, səmli bote b Məḏyaḏ  ya  Ǧano,  u  ʕaqəl  kmaklelən.  Kulle ʕal u rawizyon w ʕal  u  fan.  Maye  šaḥine  w  qayire,  kulle  ʕal  u otomatik. 
2064. Kul mede ʕal u fan, kul mede ʕaqəl  ḥadiṯi.  Kḥozət  kəllən  harke akbar ṭərraḥat, kəllən harke l kmizabni b Awruppa. Manṭalli tamo d lə  fayṭi.  Han naqqa u zabno mafətlan ġalabe basimo  w  uʕdo  aṯyo  aʕlayna,  ʕaǧəzina, ʕaǧize,  ʕaǧize,  ʕaǧize,  ʕaǧize,  ʕaǧize,  ʕaǧize...  Mən   saymina?   Mən sayminalox aḥuno? ʕAǧəzina.
2065. Ǧan: ʕAmmo Išoʕ, i naqqa ḥaṯo də bdelox d manfəqət  pasaport,  b  məqqayṣ manfəqatwole?
2066. ʕAmmo Išoʕ: U pasaport qamoyo man 4500 noṭat tərki w saləq hul lat 300  alfo ste šqili. 300 alfo stene hən mənayye lubanwolle  pasaportat...  U  ḥasyo  d Amarika dan armənoye, hala də Ṣṭanbul dan armənoye, kətwole abro  b  Londara gəd gowər. U ḥasyo d Baləq-Pazari dan  armənoye.  Səmle  lə  səmle  i  ḥkume pasaport lulale. Səmle lə səmle... Šaməʕ d əno də kmanfaqno  pasaportat,  mə Ṣṭanbul. 
2067. Kqoyəm koṯe l Izmir, manṭe ḥa mat təǧǧar d Mərde d kətwe  b  Izmir, hala mə Mersin w koṯe l Məḏyaḏ. Koṯe li Dayro du Zaʕfaran, koṯe l  Mərde  li Dayro du  Zaʕfaran.  I  naqqayo  Dayroyo  Alyas  dayroyo we.  Komər:  “Afandəm šaməʕno kito ḥa b Məḏyaḏ əšme Išoʕ Aqqaya kmawfəq pasaportat w  ksamno  raǧa m Aloho w menox d əmmatle d manfaqli pasaport d muṭeno li məštuṯo d  abri  b Londara, mhandəsyo. Kəlle b Londara, ksamno lə ksamno pasaport lə kubili."
2068. Ǧan: ʕAmmo Išoʕ haṯe maḥkəloxwoliyo əmmət: “Aṯiwo l Məḏyaḏ l Mor Gawriye“...
2069. ʕAmmo Išoʕ: Lo lo lo, hawo lo lo b Mor Gabriyel lo.  Li  Dayro  du  Zaʕfaran aṯiyo w mawfaqwolan. Waki šaməʕatla hayo, tamam.
2070. Ǧan: Lo lo lə šaməʕnola. Maḥkəloxwoliyo naqla ḥḏo, bas lə gəršolan.
2071. ʕAmmo Išoʕ: Lo, bu hno, bəəəəə... bi Dayro du Zaʕfaran. Qayəm Dayroyo  Alyas ftəḥleli talafon omər: “ʕAǧala tox!“ Qayəm rawəxno azzino.  Mən yo?  Azzino  l iḏe omər: “Looo! Hawo ḥasyo yo.“ U ḥasyo yatiwo we. Qayəm  azzino  nšəqli  iḏe, huwwe ste qayəm nšəqleli flan. Nšəqli iḏe  du  dayroyo,  mərli  lawo  stene ‘Ǧan‘  umarno:  “Salame  Ǧan!“  Omər:  “Alla  isalləmək!“  Mə  Mərde we  tamo.  Zifkar we b Mersin. Omər: “Kəḏʕət u dayroyo mən mərleli? Omər:  "Išoʕ  Aqqaya, kəḏʕət hano u ḥasyo dan armənoye yo w mašhur yo. U  ḥasyo  d  Baləq-Pazari yo.  Akbar ḥasyo yo w səmle, daxil diḏox w d Aloho d məfqatle  pasaport.""
2072. Kalino kalino kalino umarno: “Gəd manfaqnole!“ Umarno: “Hawli arbaʕ (4)  ṣərtoṯo.  Gəd manfaqnole pasaport b 1500 dolare. Hul  d lə  moṭe  l  Londara  ste  qərš  lə kšuqalno. Qərš lə kšuqalno, ak kallat  gəd  maḥətte  gabox...“  Gab  Dayroyo Alyas bi Dayro du Zaʕfaran: “... u yawmo d moṭe l Londara gəd  ubeli  talafon yaxut gəd mšayaʕli maktub gəd  uṯeno  šuqalno  ak  kallat  w  lo  kallat  lə kšuqalno.“ 
2073. Qayəm huleli. Azzi manfaqli ʕal əšme d Šamʕun  Ġanno,  kit  harke Šamʕun Ġanno kəḏʕatle? Abre d Ǧəǧe Ǧəlle yo, mawfaqlile daskara d nəfus,  bə ṣluṯe d Aloho, w azzino manfaqlile pasaport w mərlile: “Dfaḏḏal Abuna!“  Omər: “Aṣk olsun!“ (ʕafiye aʕlox).  W  rawəx  azze  Londara,  mə  Londara  ftəḥleli talafon omər: “Alfo kore ḥalalat aʕlox, məqqa d əbʕət ste  gəd  mšayaʕnolox.“
2074. Azzino lu dayroyo, huwli 500 dolare li dayro w maḥətli 1000 dolare  b  kisi.  W kul ʕeḏo, kul ʕeḏo, kul ʕeḏo mšayaʕwoli qart u  ḥasyawo.  Hul  d  kətwi  b Məḏyaḏ, balki heš ste kuṯeli l tamo mene. W maxlaṣli. W ġalabe abre  d  babe aṯi, ṭaye w ṣəroye  mə  Tərkiya  kula  mə  ʕəmum,  ho  mə  Qafqasya  uṯanwo.  Mawfaqlilən pasaportat. Nafəqwo  əšmi  ġalabe  bi  masale  dap  pasaportat.  Ġalabe səmli tasirat ʕal u ʕamo,  ġalabe  mḥayṣeli  kallat  w  ġalabe  həwli kallat stene. Aḏiʕət!
2075. Ǧan: ʕAmmo Išoʕ naqla ḥreto maḥkəloxwoli, bas lə gəršolan, əmmət: “Aṯiwo  tre mə Diyarbakər, nafili qumox w əmmi:  "B  baxtox  manfəqlan  pasaportat...""  W mawfaqloxlən  pasaportat  ʕal  əšme  dani  d be   ʕAzər. Manfaqwolox   tre pasaportat...
2076. ʕAmmo Išoʕ: Afandəm hanək ṭaye mə hnone, mə Qonya ne. Mə Qonya ne, latne  mə hno... Hani aṯənwo lu Swed w mawfəqənne mu Swed. Qayəm šamiʕi, aṯən  at  tre l gabi. Qayəm aṯən azzino mawfaqlilən  pasaportat  ʕal  əšme  du  Malke  d be ʕAzər w ʕal əšme du Eliyo d be ʕAzər. W mawfaqlilən pasaportat...
2077. I aṯto: Lo lo du Aḥo, du Aḥo.
2078. ʕAmmo Išoʕ: E du Aḥo tamam, u Aḥo kəlle harke. Du Aḥo w du aḥuno. W  aṯən  l harke l Awruppa, uʕdo lə kuḏaʕno kowən b Noršbori  (Norsborg),  b  Yonšoping (Ǧönköping), b Parčiqa (Balčiqa) kowən lə kuḏaʕno.
2079. I aṯto: Lo lo b Noršoping (Norrköping), b Noršoping kowən.
2080. ʕAmmo Išoʕ: E. Qayəm yawmo koṯən, kəzze hano d  kowe,  d  kəzze  u  pasaport ǧiran du ʕƏzzo yo, du ʕAziz yo. Kḥoyər bu  pasaportayḏe:  “ʕAziz  Atuġ,  waḥ!  Ben Aziz Atuġ, sen nasıl Aziz Atuġ oluyorsun?“ (Əno ʕAziz Atuġ, hat  aydarbo kowət ʕAziz Atuġ?) Omər: “Alo Išoʕ Aqqaya mawfaqleli...“ Qayəm  səmle  gazəne mene w meni, qayəm umarno: “Maṭəlxun ḏarar mede, hatu kəlloxu b Awruppa,  mən ḥarəwxu yaho!“ ʕAl əšme d be ʕAzər manfaqlan w aṯən larke, alla-wakil.
2081. Ǧan:  ʕAmmo  Išoʕ  maḥkəloxwoli  i  masalaṯṯe  yarəxto wa,  hani  mzabnone  d gelo wən...
2082. ʕAmmo Išoʕ: E, hanək du gelo...
2083. Ǧan: Bas hani wən yaʕni hənne aṯən maḥkəlallox...
2084. ʕAmmo Išoʕ: Balki hənne wayye, balki hənne ne, kowe dowe, hanək wayye.
2085. Ǧan: Manṭay l bolox kayiso,  i  ḥadisa  yarəx  mawxa  maḥkəloxwoliyo,  əmmət: “Aṯən qamayto mšayəlilən manatu? W qay kəbʕitu pasaportat?“ Hul  d  manṭelox qanaʕa aʕlayye.
2086. ʕAmmo Išoʕ: E ašər ṭaʕinola,  b  karyo  maḥkəyoli,  ṭaʕinola.  Aḥ  ḥrene  lə kuḏaʕnolən. Ṭaʕino, čənki aṯməl  (gaḥxo)  i  dəkṯo  d  kətyo  u  baytayḏi  b Baxčaliawlar (Bahçelievler) l aṯi l boli. Səmli lə  səmli  bi  qaḥwe  l aṯi  l boli. Kṭuʕeno fayəš, Xoǧa Ǧano fayəš kṭuʕeno ġalabe.  W  masəwle  lu  ʕəmro, yarəx, kul mede lə koṯe l boli fayəš ġalabe. Meqəm, meqəm mede  ḥarfiyyan wi, uʕdo fayəš kṭuʕeno kul mede.
2087. Ǧan: ʕAmmo Išoʕ, mʕawanlox ġalabe noše w maxlaṣlox ġalabe noše,  naqla  mede l aṯi qumox aw l bolox d əmmət: “Aʕʕʕʕʕaw! mən səmli? Xali u  Ṭuro,  lə  fayəš nošo!“
2088. ʕAmmo Išoʕ: E, bele Alo mərlan. Afandəm d  umarnolox  mede,  mi  ‘ḏərura‘ wa, ʕal namus ġalabe noše maxlaṣli. Hama bi ǧumla ḥa  Adib  Karimo.  L  Aloho  w ləno maxlaṣli Adib Karimo. Dlo Adib Karimo azzewo čam w čam.
2089. Ǧan: Qay ʕAmmo Išoʕ, mən gəd ǧurewo buwwe?
2090. ʕAmmo Išoʕ: Afandəm Adib Karimo bə Ṣṭanbul akbar  taǧər we.  W  šuġle  ġalabe kayiso we. Maʕbarwo ʕarabat w šuġle ġalabe kayiso we. Hawi aʕme ḥadisa  ġalabe rabṯo, mahzamle aṯi l Məḏyaḏ. Adib Karimo kəlle harke...
2091. Ǧan: Mən ḥadisa hawi aʕme?
2092. ʕAmmo Išoʕ: Hawyowa ḥadisa aʕme, lo ʕal baxtayna. Kəmmi: “Maḥrawwole barṯe  d ḥa albay...“ W nafiqo i masale aʕle w flan. W abiʕi d qəṭlile mahzamle.  Lo ʕal baxtayna ha. Yaʕni haṯe xwazi d lumannowola, xwazi  d lə  gəršatwola.  E.  Qayəm yawmo ftəḥla talafon li emo. I  emo  əšma  Zahra yo.  Zahura yo,  əmmo: “Kaṯi u Adib kəbʕe d ḥuzelox“. Šaməʕnowo aḥ ḥadisat diḏe də  Ṣṭanbul,  səmle mede ġalabe rabo w lo kayiso. 
2093. Qayəm azzino əmmo: “Tox kəbʕono d oṯət larke  d ḥuzatle“. Azzino l gabayye: “Braxmaṯyox Adib!“ Omər: “Dowət saġ!“ Omər: “Abe  b baxte d Aloho w baxtox  kəbʕeno  d  məfqatli  pasaport!“  Umarno:  “Aḥuno,  d mulatli u baytano kule lirat d dahwo, laybi manfaqnox pasaport. Čənki hat  i masalayḏox ġalabe mlawatto yo, lə kmaǧreno.“  Omər:  “B  baxtox,  b  baxte  də Mšiḥo!...“ Umarno: “Laybi aḥuno! Lə kmawfaqnolox!“ 
2094. Qayəm azzino,  kəzze  kobe 100 alfo noṭat, i naqqayo 100 alfo noṭat, šləq babe  d  more  kallat  wayye.  Uṯewo bənne arbo (4) ṭaqsiye. Kubelən lə hno. U awqat, l Nadim  u  awqat, kubelene komər: “B baxte də Mšiḥo b baxtox zox maqnəʕ u Išoʕ  d  əzze  šuqeli pasaport.“ Koṯe Ṭalʕat Seyhan l gabi: “Išoʕ  abe,  šlon  ənta...“  (Abe  Išoʕ aydarbo hat?) Umarno: “Abus ʕaynək, Alla idimək ṭalʕat Be.  (Nušaqno  ʕaynox, Alo d nuṭarlox ṭalʕat Be)  flan...“ — ‘ʕƏbrina!‘  Komər:  “Axuy  gəd  umarnox mede, i masale d Adib Karimo d saymatla.“ Umarno:  “Alo  ubatli  i  dukkanaṯe kula, mulatla dahwo, laybi samnola aḥuno! Lə knufalno ʕam am masayəl d  Adib Karimo, tahlika yo i masale ġalabe.“ 
2095. Omər:  “Yaho  ṣəroyo  nafəl  bi  nuro  lə kmaxləṣatle?“ Umarno: “Aʕʕʕʕʕʕʕʕaw! Hat ṭayo d məftakrət  bi  masalaṯe,  yabo hama ṭr əzze manṭele daskara d nəfus, soz ʕam Mšiḥo w  aʕmox  gəd  manfaqnole pasaport.“ Kqoyəm kəzze l Baṭman, maqnəʕ ḥa mə Baṭman.  Kəzzən  l  Qurṭalan, mawfəqi ʕal əšme d ḥa ṭayo əšme ‘Ǧan‘. Lə kuḏaʕ  mune?  Daskara  d  nəfus.  Manṭele. Kuṯeno l ʕAnqara, u Adib krowəx bi ṭiyara  manṭelən  l  ʕAnqara.  B ʕAnqara gəd mawfaqnole pasaport. 
2096. I naqqayo b  ʕAnqara  kətwoli  forṣ  ġalabe rabo. Azzino mawbeli i muʕamalayḏe lu pasaport, li dayra  du  pasaport  omər: “Aḥuno u zlamano latle tahlika mede?“ Omər: “ʕAl ʕayni gəd  mawfaqnola,  bale gəd əzzox manṭatli, ‘ṣabiqa d latle‘ b Səʕərt.“ Qurṭalan ʕayət d  Səʕərt yo.  “... Gəd manṭatli ‘ṣabiqa‘ d ‘Latle ṣabiqa‘ gəd ubenox  u  pasaport.  Duwele ‘ṣabiqa‘ lə kmaǧreno.“ Kqoyəm kruwaxno kəzzino,  kmawbelan  naqla  ḥreto  bi ṭiyara Adib Karimo lə  Diyarbakər,  koṯe  aḥuni  kəzzan  l  Səʕərt.  
2097. Kəzzano məfqina i muʕamale du zlam mə Qurṭalan, ṣabiqa latle. Kuṯeno  d  ruwaxno,  u zlam kfoṯəḥ, kəlle lu babo dano kətle əšto (6) yarḥe ǧaza. Lu  babo  dano  d kətyo ʕal əšme mqaydo. Koṯe u puləs bəṯri bəṯri, u  qumser  komər:  “Aḥuno  u babo kətle ǧaza əšto (6) yarḥe, d  umarlan  u  babo  ayko yo  gəd  ubenale  i muʕamale, d l umarlan u babo ayko yo, lə kubinale i muʕamale.“  Umarno:  “Aḥuno u zlamano mkamele tmonaḥṣar (18) əšne w lə  fayəšle  ʕalaqa  ʕam  u  babo  w flan...“ Omər: “Vermiyorum kardeṣim!“ (Aḥuno lə kubenoxne). 
2098. Šqəlle an  awraq meni. Qayəm aṯino l ʕAnqara, mərli: “Əlla d duʕarno l ʕAnqara."  Mərli  umarno: "Aḥuno Alo i masale haṯe baṯeyo...“ Omər: “Ṭr oṯe u Adib l gabi, d  ubeli,  də mšayanno tre xabre mene, bu talaks  gəd  ṭulabnola,  manṭeno  i  ‘ṣabiqa‘  d ubeno u pasaport.“ Omər: “Abe nəḥratli b iḏox laybi! B iḏox  nəḥratli  laybi!  Lə kuṯeno! Lə kmaǧreno uṯeno l sap puweləs, kzaʕno  ġalabe.“  ‘Amman  mbadəl mġayər...‘ Qayəm umarno: “Qum əzzan l Nawšahər  (Nevṣehir)“  Qayəm  azzano  l Nawšahər, azzano su amniyat mədiri, žġəlno ʕam u amniyat mədiri,  mərlile  i masale xəd kətyo omər: “Aḥuno əno gəd ubenole u pasaport, lə ḥarulox hat...“
2099. Ǧan: Hano d Nawšahər mən we əšme?
2100. ʕAmmo Išoʕ: Hno, hno əšme du amniyat mədiri Rašad Be,  Reṣat  Sönmez,  e.  Kqoyəm azzano mbayzarlan aʕme d ubenole haqqas d  kallat  gəd  obe  pasaport omər: “Ṭrowe!“ Qayəm huwalle aṣ ṣərtoṯo, qayəm bu talaks ṭləble i  ṣabiqa  du Adib w hulele u pasaport lu Adib. Mbayzarli aʕme gəd əbeli  100  alfo  ḥrene omər: “Aḥuno huwli stene 30 alfo, 40 alfo maṣraf,  layt  aʕmi  kallat.  ṭr oṯe aḥunox aʕmi lə Ṣṭanbul, kəllən ak kallat b ʕAnqara. Kəllən gab u  ḥaṯnayḏi.“
2101. Ak kallat diḏe gab u ḥaṯnayḏe, u abro du hno, d  ubelan  ak  kallat.  Kqoyəm aḥuni krowəx aʕme kəzze lə Ṣṭanbul, kubele falge  dak  kallat  w  falge  dak kallat kṭurelən. Layto! Koṯe komər: “Alo  huwalli  ak  kallatani.“  Umarno: “Ḥur  Adib  Karimo?!“  Omər:  “Mune?“  Umarno:  “Ḥur  aḥuno  gəd  mawfaqnox  u pasaportano, lə kowe d dəʕrət lad dəkoṯani.  Bad  dəkoṯani,  u  ʕamo  mawǧud kule kuḏaʕlox. 
2102. W d nəfqi ap pasaportani, əno  ste  azzino,  hat  ste  azzox, briṯo kula azza.  Kəbʕət  zox  lə  Ṣṭanbul,  l  Bulġaristan,  kəbʕət  zox  l Yunanistan, hat bas nfaq mə Tərkiya. Kəlle kətlox  pasaport,  sarbast  hat.“ Omər: “Ṭrowe!“ Kəzze fuyašle yarḥo-tre, yawmo ḥa kḥarno kaṯi,  xəd  i  bašše-balak daʕər komər: “Afandəm...“ Kəmmoli i emo: “Aṯi u Adib!“  ‘Warəx  aydarbo aṯi u Adib!‘  Kəzzino  kumarno:  “Aydarbo  aṯət?"  Omər:  “Ooooooo  abe  Šəkro mərleli: "Tox gəd mafətinalox, aḥna qawye na w flan...“" —  "Warox bə Šəkro  abre d ayna ḥmərto ne, ḥaywan abre du ḥaywan! Qay aṯət?“
2103. Ǧan: Bə Šəkro man ne?
2104. ʕAmmo Išoʕ: Bə Šəkro, Gundək Šəkro, an naʕime  du  d be  Šəkro,  d  Gundək Šəkro. Kqoyəm ḥad rišox kəzze maqnəʕilən, umarno: “Klay yabo  klay  harke,  b baxte də Mšiḥo, b baxtox. Klay  adyawma,  kətli  tloṯo-arbo  pasaportat  dah hazxoye ġalabe muhim ne, d əzzi šuqalnən d luwelən tašqala mede w ramḥəl  gəd mawbalnolox aʕmi, gəd əzzino mawbalnolox  l  lə,  lə  hno,  l  Anṭakya  w mawbannox l Bab əl Hawa mafətnolox. Ṭureno u amniyat mədiri  d  oṯe  aʕmi  w aʕmox mafətnolox m Bab əl Hawa w zox.“ Omər: “Ṭrowe!“ — "Ḥur  lə  rəmšət  ha!"
2105. Kəzzino manfaqno ap pasaportat w kuṯeno kəmmi: “Alo u  Adib  azze!“  Falge  d lalyo i emo kfətḥoli talafon kəmmo:  “Alo  msəkke  u  Adib!“ — "Warəx  aydarbo msəkke u Adib?" —  “Alo  šləqle  babe  d  ruḥe...“  Umarno:  “Qum  Fəkri  xayifo malḥəqli lə Nṣiwən!“ Nahər, maṭina lə Nṣiwən.  Čəkina,  azzino  lu  qaraqol, dəqli bu tarʕo, nafəq u puləs umarno: “Hano d  kətyo  bu  ḥabis  aḥuni yo,   u abro d aḥuni yo, kəbʕeno d ḥuzeno kətle ḥtiyaǧ latle ḥtiyaǧ  məžġalno  aʕme.“ Omər: “Buyrun!“ — "Qay  hawxa  səmlox  ḥaywan!"  Omər:  “Alo  msəkalli,  b  iḏi maḥrawli bayte d  ruḥi.“ — "Žġil  mede?"  Omər  mərlile:  “Gəd  Ubenox  alfo  w ḥamməšmo  (1500)  marqat,  marfətli  fəlan...“  Omər:  “Msəkke,  ḥad   rišox, manfaqqe u  pasaport  saxta...“  
2106. Naysa,  ḥad  rišox  kqoyəm,  kumarnole:  “Qay mərlox?“ Omər: “Flan...“ Umarno: “Ḥur baḥəs diḏi lə manṭət,  gəd  maxlaṣnolox.  D manṭət baḥis diḏi,  əno  ste  azzino  aʕmox.  Namusəz yo  Tərkiya  kula  lə kmaxləṣolan! Gəd maxlaṣnolox.“ Qoyəm kəzzino  lə  Gziro.  Ṭalʕat  Sayhan  bə Gziro, kəzzi manṭenole w kəzzan məžġəlina ʕam u ṣawǧi kəmmina: “Afandəm...“ I naqqayo kətwo madde bu  ǧaza,  Türk  ʕEza  Kanunu,  308.  Madde,  Pasaport nedeniyle suç iṣleyenlere, bu suç ne  kadar  aġır  olursa  olsun,  ʕezası  3 aydır... Pasaporttan dolayı... (Bu qanun du ǧaza d  Tərkiya,  bi  madde  dat 308 komər: “Bu sabab d pasaport, u suǧ məqqa d howe yaquro ṭrowe,  u  ǧazayḏe 3 yarḥeyo... Mu pasaport")
2107. Mawfaqlan, əmmina: “Ḥur kəlla i  maddaṯe  aḥuno...“ W mərlan lu ṣawǧi: “Tloṯo yarḥe yo, marfayye,  ema  u  suǧayḏe  d  ṯabət,  gəd gorəš u ǧazayḏe.“ Omər: “Madmexu alfo w tmonemo (1800) noṭat  gəd  marfenole.“ Qayəm azzan madmaxlan alfo w tmonemo (1800)  noṭat  dobozit  w  manfaqlan  w azzino lu tren, žġəlina ʕam u šef du tren, mən Nṣiwən d mawbele  li  Qaməšlo b salame w d oṯe d šoqəl ak kallat diḏe.  
2108. Omər:  “Nṭaru  harke  d  l əzzino  w mawbalnole w muṭeno ste lə maqbəlitu.“ Mawbele ll Qaməšlo, maṭi li  Qaməšlo, aṯi huwalle ak kallat diḏe w fayəš bi Qaməšlo. Azza, i barṯo d  Šamʕən  Ǧəǧe (d be Ġanno) mu Swed, manṭela mi Qaməšlo w  gawər  aʕma.  Bəṯər  marfyole  w msəklele ḥreto w bəṯər aṯina han  naqqa  ak  kallat  diḏi  fayiši  ʕal  Adib Karimo. U maṣrafayḏi. 
2109. Qayəm aṯino l harke. Aloho mḥasele  Mənirko,  Mənirko, Mənirko, ey mən kayiso we. Mənir Haro  kəḏʕatle  lo?  I  naqqayo  u Adib huwewo b Gotland (gozarto yo). Qayəm mšayaʕlan bəṯre  aṯi  larke,  qayəm mərlele omər: “Abri! Ak kallat du Išoʕ hawən w dlo eme d emox gəd  manəknola!  Haw ak kallat du Išoʕ!“ Qayəm hulelan ziyudo  nəquṣo  aṯina  lə  ḥḏoḏe,  7-8 alfo krone w aṯina lə ḥḏoḏe w  fayətno  buwwe.  
2110. W  uʕdo  Adib  Karimo  kəlle harke. W ġalabe hawxa abre d babe maxlaṣlan  w  azzano  uʕdo.  Briṯo...  kḥozət hawino fayəš ṣaqaṭ mat tarte raġloṯo. I naqqa d Səʕərt i  ḥḏo  ṭwiro, han naqqa d ḥuzena d əzzan l Məḏyaḏ ste, ḥuzena u malawo  diḏan  fayəš  tamo dlo more. Babox ste komər: “Alo gəd uṯeno!“
2111. Ǧan: ʕAmmo Išoʕ hawxa ġer ḥadisa b tahlika  lə  koṯe  l  bolox  d  manfaqlox pasaport?
2112. ʕAmmo Išoʕ: Tahlika d pasaportat, tahlika lə ḥzeli. Ġalabe tahlika kətwo  lo latwo, bas b Tərkiya bu kalla, kul mede kowe. U kalla kdoyəq  kul  tarʕo.  U kalla, qliḏo d kul tarʕo yo... Kowe ḥadisat, bas məd  hawi  kalla,  kul  mede kmidabər.
2113. Ǧan: Nošo ġer d kətwole hawxa bala rabo b qarʕe w d maxlaṣlox  b  tənfiqo  d pasaport?
2114. ʕAmmo Išoʕ: Ġalabe manfaqli,  lə  koṯe  l  boli.  Mawfaqli  ġalabe.  Zəd  mə ḥamšaḥṣar  (15)  alfo  pasaportat  manfaqli.  Zəd  mə  ḥamšaḥṣar  (15)  alfo pasaportat, bu qawro d babi. B lalyo ʕuwadnowo hul  ṣafro  w  ṣafro  qamnowo əzzinowo samnowo ap pasaportat w uṯenowo. W han naqqa tox  lak  kallat,  bač čawalat, bač čawalat. W han naqqa maḥətli ʕal ab  botanək,  maḥətli  ʕal  ab botanək w səmli aš šənoṯanək w səmli dərdoṯo zəd mu badan  də  Diyarbakər  w mʕadeli ab bote w səmli kul mede. W azzən kulle w  fayiši  dlo  more.  Šqili bote bə Ṣṭanbul w fəlan w kulle fayiši dlo more.
2115. Ǧan: ʕAmmo Išoʕ d əmmina məfqatwo hawxa pasaportat w  an  noše  d  əmmina  d Məḏyaḏ as səryoye kulle əḏʕiwo də kməfqət... Yaʕni d əmmina kohne  ya  noše rabe l aṯən mərallox...
2116. ʕAmmo Išoʕ: L ġalabe kohne ste manfaqli, ḥaǧǧiye w l faṭəryarxe w l  dayroye ġalabe manfaqli. Ġalabe muʕamalat, ġalabe mʕawnili, ġalabe, ġalabe...
2117. Ǧan: Yaʕni nošo l aṯi mərlelox: “Išoʕ hawxa lə  saymət!  Xalyo  Ṭurʕabdin,  lə fayəš nošo harke“?
2118. ʕAmmo Išoʕ:  E  afandəm  Ṭurʕabdin  maxlelan,  maǧbur  mə  mə  mə,  ḥuzanwo, malḥəqiwo lu Swed, əmmiwo: “I malkuṯo  di  arʕo  u  Swed.“  Uṯanwo  əmmiwo  lə ḥḏoḏe, hawo umarwo: “B baxte də Mšiḥo xayifo,  xayifo,  xayifo  d  əzzino...“ Latwo, Aloh gihano yo harke. Aloh, duwenawo taḥt i arʕo w luwenawo  harke  bu Swedano. Bele afandəm, hawxa ġalabe koṯe l boli, ṭaʕino  čike,  masəwli.  U zawno masəwle w kewo mafətli, raġloṯo ṭwiri w fayəš u malayḏi kule tamo  dlo more. W lə fayəšli xəlq, may kuḏaʕ?! Walḥasəl Ǧano,  laybi  d umarnolox  dart rabo yo.
Ṭurʕabdin Aṯri Hat[4]
Šayəl me ǧəddox,
Sayfe w kafno,
Huwwe gəd maḥkelox, 
ʕAl kulle u zabno, 
Ṭurʕabdin aṯro, 
Lo kəzze m hawno, 
Kali b kul diwan, 
Aṯi waxt diḏan.  
Ṭurʕabdin əšmox, 
Ġalabe rabo, 
Məḏyaḏ kulle gabore, 
Xu Brahim be Šabo, 
Lə kqoyəm gabore xwoṯe, 
Ġalabe rabo, 
Ḏəkratli bad diwani, 
Me d aṯi waxt diḏe, 
Laṯi waxt diḏe.
U tarix di səryuṯo, 
ḥasyo Dolabani, 
Lə kqoyəm ḥasye xwoṯe, 
Lo bad dawrani, 
Malfono d kul lišono, 
Adyawma kali, 
I nabkenuṯo mene, 
Aṯi waxt diḏe.
ʕIwardo, u Sedari, i Xarabale, 
Gaboro d Beṯ-Sorino Šamʕune Ḥanne, 
Qarnoyo Xori ʕAziz, qat lo ṭuʕatle, 
Kul maʕiquṯo kḥoḏər, kḥoḏər b waxt diḏe 
Kḥoḏər b waxt diḏe.
Ṭurʕabdin ʕal lebi hat, 
Ayko d ḥuḏarno, 
Lə ktaymi ag gaborayḏox, 
Məqqa d boneno, 
Lə kfoyəḥ lebi, 
Məqqa d zumarno, 
Ḏukarnox kul aṯro, 
Məd aṯi waxt diḏan, 
Aṯi waxt diḏan.
2119. Ǧan: ʕAmmo Išoʕ əno ste maṭino, i naqqa səryoye mə Məḏyaḏ ya ste mə lə  ḥḏor d Məḏyaḏ d gəwriwo ʕam noše mi  Qaməšlo  ya  lə  ḥḏore  di  Qaməšlo.  Ġalabe naqqat hat d əmmina,  hat  ʕəbratwo  baš  šuġlonaṯṯe,  məfqatwolən  nəfusat.  Aydarbo məfqatwolən nəfusat?
2120. ʕAmmo Išoʕ: Afandəm əno ġalabe mqayadli nošo d aṯi  mə  Suriya.  Mawfaqlilən pasaportat w mšayʕili l larke. W ġalabe  mam  məḏyoye...  Afandəm  əno,  bi ṣənʕaṯe hawino  arbab  ġalabe.  W  muxtar wi  w  kətwoli  ṣalaḥiye  ġalabe  w rəḥmiwoli ġalabe. W mawfaqli ġalabe. Bam mo tmoni (% 80) ʕəmum dan  nošayḏan d aṯən l Awruppa kulle  əno  mšayʕili.  Bam  mo  tmoni  (%  80).  
2121. Kulle  əno mawfaqnowolən pasaportat w daskarat d nəfus. Ənkan qəsəm  mə  Suriya,  ənkan qəsəm mu ʕƏraq, ənkan qəsəm mə Məḏyaḏ, ənkan qəsəm maq qəryawoṯo  d  Məḏyaḏ.  Kulle mawfaqlilən nəfusat w mšayʕili l Awruppa.
2122. Ǧan: D əmmina ʕAmmo Išoʕ ḥa mə Məḏyaḏ gawər ʕam ḥḏo mi Qaməšlo. Manṭyole  d əmmina l Məḏyaḏ. Hat aydarbo budatwo saymatwo i məʕamalayḏa?
2123. ʕAmmo Išoʕ: Afandəm hayo manṭenawola, məǧbərinawo  mqaydinawola  b  əšme  də ḥḏo d kətyo tərk,  d  kətla  nəfus  tərk,  məfqinawola  daskara  d  nəfus  w sayminawo i məʕamalayḏa. Əlla hiyya baroyo lə kmiqaydo.
2124. Ǧan: Qay lə miqaydowa?
2125. ʕAmmo Išoʕ: Lə kmiqaydo. Lə kowe. Lazəm duwela emo w  babo  tərk  waṭandaši, dəwyo. Annaqqa kməǧbərinawo manṭenawo ḥḏo d kətla... d mayiṯo w  fayišo  bu qayd dlo təmiṯo w d kətwa dlo gəworo (ʕazəbto). Sayminawola, manṭenawo  əšme dayo, maḥtinawola ʕal əšma w məfqinawola  daskara  d  nəfus  w  sayminawo  u gəworaṯṯe. W maxləṣinawola. Han naqqe ġayr əšmo. Bu əšmayḏa ste lə kowe.
2126. Ǧan: ʕAmmo Išoʕ kətwo hawxa ġalabe bu  nəfus  d  Məḏyaḏ  naʕime  mayṯiwo  lə maməṯiwolən qayo?
2127. ʕAmmo Išoʕ: E  lə  maməṯiwo,  l əḏʕiwonne,  l əḏʕiwo  təmiṯo  mən yo.  Nošo  lə makəwwo lebe, l əḏʕiwo hawxa darbone du qanun,  lə  mʕaqbiwo,  maṯlo  “...  u zlam d moyəṯ lazəm b gawe d ʕaṣro yawme d mitawḏəʕ  u  mawtayḏe“.  L əḏʕiwo, kulle ʕawode wən, lə saymiwo, l əḏʕiwo, mu sabab d l əḏʕiwo.
2128. Ǧan: Han naqqa ak kačkatani d əmmina d manṭetuwo kaloṯo  l  Məḏyaḏ,  kulle ʕal əšme dam miṯe maqəmituwolən?
2129. ʕAmmo Išoʕ: Afandəm hanək d kətwayye b Məḏyaḏ ġalabe ne. Əno manṭeli l  aḥuni ḥḏo mə Suriya, aḥuni u  Zuhayr  kəlle  harke yo,  uʕdo  kowe  b  Noršbori.  B Noršbori kowe. Manṭəlalle ḥḏo mə Suriya, azzano mawfaqlan ʕal əšme də ḥḏo  d kətyo tərk. Mawfaqlan, mə Ḥasno wa i kačke,  azzano  manfaqlan  mə  Karǧos əšma...
2130. Ǧan: Ṭayayto?
2131. ʕAmmo Išoʕ: Səryayto, səryayto. U mawfaqlan əšma aʕla w səmlan  u  gəworayḏa w mqaydolan ʕal əšme w mawfaqalla daskara d nəfus b Karǧos.  D  qadərina  də mḥawlina, hedi səmalla məštuṯo w mḥawlolan.  
2132. Ǧan: Mən we əšme dayo?
2133. ʕAmmo Išoʕ: Əšme dayo, lə kuḏaʕno ʕAzize wa,  uʕdo  harke  əšme  di  kačke Evlin yo. Kəwyo b Noršbori. Kətle lu gawro Vivo b Albiy.
2134. Ǧan: ʕAmmo Išoʕ u šuġlano d koṯən mə Suriya, mə ema bdelox ksaymatle?
2135. ʕAmmo Išoʕ: Afandəm əno am mamur kətwolle əʕtimad aʕli ġalabe,  ka  anna  lə kəmdagalno, lə ksamno ḥile. Eee annaqqa əʕtimad aʕlayye w hən ste mi  xaṣra di manfaʕa, huwewo masayəl. Bə briṯo kowe kul mede.
2136. Ǧan: ʕAmmo Išoʕ an noše d naḥiti  meqəm  mu  ḥtiyat  w  bəṯər  mu  ḥtiyat  l Suriya, u qayd dəṯṯe latyo mkafro b Tərkiya?
2137. ʕAmmo Išoʕ: Afandəm i naqqa du ḥtiyat  ġalabe  noše  naḥət  l  taḥt  u  xaṭ.  Afandəm zaṭan lu ḥtiyat maḥrawle Məḏyaḏ. I naqqa d nafəq u ḥtiyat w  u  ġala maḥrawle Məḏyaḏ. Awwala nafəq u ġala, u ʕamo kafino we u b Suriya  kətwo  kul mede. Kətwo arʕoṯo w zad w məklo ġalabe w flan.  Lawiwo  tamo  ġala.  Čəngi kətwola  arʕoṯo  ġalabe  məlk.  Ġalabe  mahzamme.  
2138. W  bəṯər  ġalabe  mənayye mahzamme, hawən ʕaskar də Fransa. U  Fransa  b  Suriya we.  Uzzənwo  huwanwo ʕaskar tamo. Šəqliwo mʕaš w mawballe aʕ ʕaylat dəṯṯe. Hən mənayye  daʕiri  w hən lə daʕiri. W bəṯər hawi u ġala w bəṯər mu ġala hawi u ḥtiyat.  U  ḥtiyat maḥrawle Məḏyaḏ ġalabe. Maḏərle Məḏyaḏ ġalabe. E u ʕamo d lə  qadər  əzze  li ʕaskariye w ṭore an naʕimayḏe,  ǧbir  mahzamle  w  azze  l  Suriya.  Hama  d yutawwole bə qriṯo mede, dlo zaḥme d uxalwole u fako du laḥmayḏe.
2139. Ǧan: ʕAmmo Išoʕ han  naqqa  hanək  d  mahzamme  nošo  mənayye  d  əmmina  lə mkafarle əšme mu qayd d Tərkiya?
2140. ʕAmmo Išoʕ: Looo, mu qayd d Tərkiya  lə  maḥrawwe  əšmayye.  U  qaydaṯṯe  lə maḥrawwe, u qaydaṯṯe mawǧud we. Balki qəsəm mənayye  dəʕriwo,  qəsəm  mənayye lə daʕiri, qəsəm  mənayye  d  rawiḥo  čike  ʕal  Məḏyaḏ,  əšmo-əšmo  mənayye daʕiri, ġalabe ʕaylat mənayye daʕiri. Bəṯər aṯən lu Swed,  ftəḥla,  maḥrawla Məḏyaḏ.
Xəfya w Muxbirtiye
2141. Ǧan: ʕAmmo Išoʕ ʕabirət w nafiqət  ġalabe,  hawxa  bat  tarʕe  di  dawle,  d əmmina yawmo mede, nošo d əmmina...
2142. ʕAmmo Išoʕ: Ḥaram aʕli, bu qawro d babi, yawmo may yawme d  Aloho,  lo  nošo mərleli ‘qozzərqot‘ w bay yawme w baḥ  ḥayayḏi  l  nošo  lə  mḥəleli  šaqmo.  Ḥaram aʕli! Lo b dawle w lo bə ḥkume w lo b  waṭandaš  w  lo  aġawiye  w  lo ənsan, bani-bašar lə mḥəleli šaqmo. Lišoni ḥalyo ʕam u ʕamo kule,  əno  səmli ḥamšaḥṣar (15) əšne muxṭariye di Ǧəmhuriye, ʕam  briṯo  kula,  u  ʕamo  kule əzzənwo saymiwo i fətnayḏi gab Ziwar. L Ziwar ‘Išoʕ hawxa yo...‘ 
2143. Əno latwi  u ḥawro d Ziwar, u muxaləf diḏe wi bi Ǧəmhuriye, əno u muxaləf  diḏe wi.  Umarwo: “Loooooo bə Qašo Malke gawre ne.“ Omər:  “Ḥawre  du  ḥawraṯṯe ne,  gawre ne,  lə kəmdagli, lo xədwoṯayxu qallešin ne! ʕAybo yo  d  manṭetu  baḥəs  d  abne  dab babe! Bə Qašo Malke ǧəwamer abre d  ǧəwamer ne.“  Yaʕni  yawmo  may  yawme  d Aloho, lo ṭayo w lo ṣəroyo, ḥaram aʕli, bay  yawmoṯo  nošo  ‘qozzəlqort‘  lə mərleli. 
2144. Lə ṭreli d umarli čənki lišoni ḥalyo we. Gel babam! Git babam!  (Tox babi! Zox babi)  Uṯanwo  ‘qurban  ḥayran‘  i  Fərdo  (i  aṯto)  əmmowa:  “Qay kəmmatte ‘qurban w ḥayran‘" Umarno:  “Qay  d  umarno  ‘qurban  w  ḥayran‘  lə kəwennole greʕo!?“ Uṯanwo l gabi. Han naqqe lišoni ḥalyo we ʕam u ʕamo  kule.  I muʕamalayḏi saġlam wa w flan behvan, rəḥmiwoli.
2145. Ǧan: Yaʕni ʕAmmo Išoʕ, aḏiʕət ġalabe noše, ʕabirət l ġalabe tarʕe di  dawle, kumarno yaʕni yawmo mede nošo man noše di dawle  lə  mkaləflelox:  “Tox  hway xəfya, tox hway flan...“ Lə mərallox?
2146. ʕAmmo Išoʕ: Lo lo lo. Afandəm əno i waḏifa d əbʕenowo, b rayat huwenowo.  Lo lo nošo  lə  mərleli,  qaṭʕiyan  w  aṣlan.  Lo  waḏifa  w  lo  ġer  mede  lə mkaləfalli. Də mkalfiwoli ste luwenowo. Čənki əno ġalabe məstaqəl w  raḥa wi.  Šuġli raḥa we, taḥti ṭaqsi b lalyo w b imomo w  l ayko  d  əbʕenowo  əzzinowo  w šuġli kayiso w kallat ġalabe, mal ġalabe w dukṯo ġalabe  w  šaraf  ġalabe  w muḥit rwiḥo. U rabo daʕ ʕitawoṯo kulle əno wi, i rabuṯo d kul mede  b  iḏi we.  Mede dlo meni luwewo, lo bi ʕito w lo b xarəǧ di ʕito.  
2147. Han  naqqa  qayo?  I ḥkume b iḏi w i ʕito b iḏi. Baḥ ḥayayḏi lə ṭreli lebe d  nošo,  baḥ  ḥayayḏi kulle, lebe d nošo lə ṭreli. Kəlle aḥunox,  babox  Brahim,  yawmo  hano  d be Bərhəke, obəʕ d ubele i dəkkano. Kəlle babox  saġ,  uʕdo  kəlle  harke.  Aṯi mərlile l abre d be Bərhəke: “Warox abre d be Bərhəke ytaw raḥa!  Brahim  latyo zlam hayalla, Brahim mə ʕayla rabṯo yo. 
2148. Huweno namusəz, naqla ḥreto  d  əzzox lə Brahim  d  əmmatle  "Nfaq  mi  dəkkano!"  gəd  mḏayaʕnolox.  Brahim  zlam afandi yo. Kan kubelox čike nəquṣo ste ṭrowe, ġamo  layt!  Mazədle  kmo  qərš aʕle  zəyudo,  bale  d  əmmatle  "Nfaq  mi  dəkkano!"  huweno  namusəz   gəd mḏayaʕnox“. Ha kəlle aḥunox w babox mšayəl  mene,  marle.  Yaʕni  mʕawannowo ġalabe, u ʕamo ġalabe. U mede d uṯewo meni, bi qabəliyayḏi, lə mqaṣarli  qəm nošo.
2149. Ǧan: ʕAmmo Išoʕ d əmməni, xəd d ḏkərli meqəm b  šawṭo,  ʕabirət  ġalabe  bat tarʕe di dawle, əəəəəəə, yaʕni i dawle kətwola, d əmmina ṣawʕoṯo  ban  arbaʕ qərnawoṯo d Tərkiya. Yaʕni yawmo mede d əmmina  lə  laqət  ʕaskar,  qomutan, nošo mi dawle lə mkaləflelox: “Tox hway xəfya di dawle, tox hway...“
2150. ʕAmmo Išoʕ: Lo lo lo... Hənne məralli, bele mkaləfalli, əmmi: “Tox  hway  MšT : Milli šstihbarat  Teṣkilatı  :“  (muxabarat  di  dawle)  Səmme  lə  səmme, lawino. Mkalaffe umarno: “MšT lə kuweno, ʕal man huweno?“
2151. Ǧan: Ayna šato?
2152. ʕAmmo Išoʕ: Ban arbaʕ w əšti (1964), baḥ ḥamməš w əšti  (1965),  baš  šeṯ  w əšti (1966) mkaləfalli: “Tox hway MšT.“ Səmme lə səmme,  umarno:  “Əno  aydarbo gəd huweno MšT! ʕAl mane ubeno xbariye? Ubeno ʕal ruḥi? Hama  kəlli  əno  ḥa mənayye. Lə ksamno MšTiye baḥ ḥayayḏi, ʕal nošo  lə  ksamno  xəfyatiye,  lə ksamno!“ Bele mkaləfalli MšT. D huweno MšT bi dawle: “Tox mən d əbʕət  kallat d ubinalox fəlan.“ Umarno: “Lə kowe!“ Səmme lə səmme... mkalaffe ġer nošo  ste mərre: “Loooooo! Madamki u Išoʕ lawi aḥna ste lə kuwena“.
2153. Ǧan: Man wən an noše ḥrene ʕAmmo Išoʕ?
2154. ʕAmmo Išoʕ: Məḏyoye ne, harkene kumarno. B Məḏyaḏ ne, harke ne. Kṭuʕeno  čike, meḥi kṭoʕe, haw kšoqəl xayifo. Meqəm xəd u zamharir we,  fayəš  kṭuʕeno  Xoǧa Ǧan.
2155. Ǧan: ʕAmmo Išoʕ u kəlofano ayko səmme b Mərde bə Diyarbakər?
2156. ʕAmmo Išoʕ: Bə Diyarbakər səmalli, b ʕAnqara səmalli,  b  Mərde  səmalli,  b Məḏyaḏ səmalli, aṯən l  gabi  lu  bayto.  Alla-wakil  səmme  lə  səmme:  “Tox ksayminalox MšT, d ubenalox mʕaš kayiso flan...“  Umarno:  “ʕAl  mane  ubeno rapor, ʕal ruḥi, ʕal babi? Əno lə kuweno abuy. I dawle kəlla kətla ġer  meni ṭrowe.“ Əno səmme lə səmme lawino, lə ʕabərno bi dawle. 
2157. Səmme  lə  səmme  bi masale di xəffiye lə ʕabərno. Əmmi: “Gəd mšayʕinalox  kəbʕət  l ayko  d  howe.“ Umarno: “Axuy əno layko d əzzi əšmi Išoʕ Aqqaya yo. D əzzino  lə  Diyarbakər, d əzzino l Silvan, d əzzino l kul dəkṯo, mən d samno gəd əmmi:  “Bu  št  oġlu itin ne iṣi var burda?“" (Hano lu kalbo abre  du  kalbano,  mən  šuġlo  kətle harke?). Yalla ‘ṭaq‘ gəd qəṭlili, umarno: “Qṭalulli ṭawyo!“ (gaḥxo).
2158. Ǧan: ʕAmmo Išoʕ kətwo səryoye xəfya, kəḏʕət nošo?
2159. ʕAmmo Išoʕ: Lə šaməʕno  xəfya. Ənkan kətwo ste, əno  lə  kuḏaʕno  bənne.  Lə kuḏaʕno. Xəfya  mede  ‘gizli‘  yo  (talyo).  Lə  šaməʕno,  balki  kətwo,  lə kuḏaʕno. Əno mkalafalli šaxṣan lawino. ʕAl baxti, səmme lə səmme, lawino.
2160. Ǧan: Kəmmi Ziwar kətwole ʕalaqa...
2161. ʕAmmo Išoʕ: E lə kuḏaʕno, balki, kəmmi "Ziwar xəfya we". Lə kuḏaʕno,  əno  lə kuḏaʕno. Bayo laybi d umarnolox, ḥa  d  l oḏəʕ  bu  šuġlawo,  mən  d omər,  də mdagəl ʕaybo yo.
2162. Ǧan: ʕAmmo Išoʕ Xori ʕAziz ste kətwole ġalabe ʕalaqa ʕam i dawle?
2163. ʕAmmo Išoʕ: Xori ʕAziz hul d əmmət bas,  kətwole  qiyme  ġalabe.  Bale  Xori ʕAziz lə kulewo ʕal ḥḏo. Xori ʕAziz kətwo, koḏəʕ ġalabe šafiro məžġəl b,  b tərki mede šahana. W maqnəʕono, lišone ġalabe ḥalyo yo, bas lawġəl  w  larwal latyo ḥa. Xori ʕAziz duwewo məstaqim, huwwe uʕdo u rabo di  səryuṯo  kula we.  Bas gəd umarwolox ‘ġalabe kayiso hat‘  gəd  əzzewo  mḥalaqwo  bəṯrox.  
2164. E  lə kowe. Ya l əmmatli kayiso, yan lə mḥalqət bəṯri.  Latyo  hawxa  ən  nəgreʕox?  Xori ʕAziz kətwole ġalabe  ḏəʕfiye,  qiymatli we.  Xori  ʕAziz  u  tərkiyayḏe ġalabe qawyo we, qway mə diḏi b mo (100) əšne yo.
2165. Ǧan: Kəmmi ‘ʕWədle bu MšT‘ ʕAmmo Išoʕ?
2166. ʕAmmo Išoʕ: He!
2167. Ǧan: Kəmmi ‘ʕWədle bu MšT‘ xəfya?
2168. ʕAmmo Išoʕ: E lə kuḏaʕno, lə kuḏaʕno, e kumarnox, u ḥa d l oḏəʕ lə  koḏəʕ.  U ḥa d l oḏəʕ bu šuġlawo, d omər ʕaybo yo. Əno səmme lə  səmme  lə  ʕwədli.  Han naqqe kan ʕwədle lə ʕwədle lə kuḏaʕno. U ʕwodano ‘gizli‘ yo (talyo), nošo  lə koḏəʕ bu ḥreno. Bas ḥreno mkaləfalle, mə Məḏyaḏ,  ṣəroyo  mərle:  “Madamki  u Išoʕ lawi, əno lə kuweno! Bi arʕo bi šmayo lə kowe...“
2169. Ǧan: Man we ʕAmmo Išoʕ?
2170. ʕAmmo Išoʕ: Lə kuḏaʕno, ḥa harke bi qaḥwe kowe.  Naqqa  mede  gəd  manṭenox, gəd umarnox əšme. U yawmawo  mərleli  omər:  “Mkaləfalli  əno  stene,  umarno ‘madamki u Išoʕ lawi əno stene lə kuweno‘” E məḏyoyo, kuḏaʕ  harke yo.  Naqqa bi qaḥwe mərleli.  
2171. Afandəm  i  xəffiye:  "Tox  quṭalnolox  b  iḏi.  D  quṭalnolox!"   Qay   gəd maqṭalnolox bu ʕamo? Əno quṭalnolox? D samno aʕlox be baxtiye  d  umarno  ‘u Ǧano hawxa səmle, hawxa səmle, səmle...‘ Demak maqṭəlilox.
2172. Ǧan: ʕAmmo Išoʕ, koṯe l bolox d səmwolan b Məḏyaḏ  "Midyat  Kültür  Derneġi" ḥuḏro?
2173. ʕAmmo Išoʕ: E səmwolxu, koṯe l boli. Səmwolxu u ‘darnagawo‘ bale  xwazi  d lə saymituwole ṭawwe.
2174. Ǧan: Qay ʕAmmo Išoʕ?
2175. ʕAmmo Išoʕ: Eeee latyo kayiso b gawe d Tərkiya, lə kowe hawxa  masayəl,  əno greʕox! Tahlika ne! Latyo  xəd  harke  ḥərriye.  ḥərriye  layto!  U  ‘darnag‘ ksaymitu b Tərkiya, ramḥəl gəd əmmənxu: “Efendim  siz  Türkiye nin  aleyhinde çalıṣıyorsunuz...“ (Afandəm hatu kʕəwditu mqabəl d  Tərkiya...)  demak  mede lo kayiso yo, mən lazəm? E səmwolxu koṯe l  boli,  səmwolxu  ‘darnag‘  hawxa.  Bəṯər əno mərli umarno: “Alo latyo kayiso d səmxu, bale  ʕal  u  xer!“  Bəṯər kumarno lə grəšwole, baṭəlwo xayifo.
Kallat, Dayno, Fayəḏ, Salaf...
2176. Ǧan: ʕAmmo Išoʕ b Astəl kətwo ġalabe noše ubanwo kallat b fayəḏ lan  noše  d Məḏyaḏ...
2177. ʕAmmo Išoʕ: Fayəḏ ubiwo. ʕAli Tamo w  ḥreno.  U  ḥa  duwewo  məḥtaǧ,  əzzewo ubiwole kallat b fayəḏ. Ubiwo kallat b fayəḏ lan noše d Məḏyaḏ. An  əstəloye ubiwo lam məḏyoye kallat b fayəḏ.
2178. Ǧan: Man w man kətwo man əstəloye?
2179. ʕAmmo Išoʕ: ʕAli Tamo, ʕAli Tamo  ġalabe  ubewo.  Əšme  ʕAli  Tamo we.  Hawo ubewo lam məḏyoye ġalabe.
2180. Ǧan: Qay kətwole kallat ġalabe?
2181. ʕAmmo Išoʕ: E kətwole kallat. U ḥa  d  luzamwole,  ubewole.  Uzzewo  šuqalwo mene sanade w ubewole kallat b fayəḏ. Flan w flan əmmiwo: “U dayno  d  ʕAli Tamo yo.“ D ʕAli Tamo.
2182. Ǧan: Hano u zlamano mə ema bdele kobe kallat b fayəḏ lam məḏyoye?
2183. ʕAmmo Išoʕ: Mə zawno ubewo, mayəṯ azze, xu kalbo  huwwe  ste  mayəṯ, huwwe stene qṭil. L ḥa qṭile. L ḥa maḥətle damančaye  aʕle  qṭile.  Ḥa  omər: “Axilox u mal ḥaram du ʕamo kule, šulaqno babe d babox...“ W qṭile.
2184. Ǧan: Stəloyo we də qṭile?
2185. ʕAmmo Išoʕ: E stəloyo we, ṭayo qṭile u ṭayo.
2186. Ǧan: ʕAmmo Išoʕ mə Məḏyaḏ man w man mədwole dayno mene?
2187. ʕAmmo Išoʕ: U ʕamo kule madwo. U ḥa d kətle ḥtiyaǧ madwole. U ḥa  d  kətwole ḥtiyaǧ. ʕAs kibi umarnox, Məḏyaḏ kula, bam mo tmoni (% 80), u ḥa  d  kətwole ḥtiyaǧ əzzewo sə ʕAli Tamo manṭewo kallat.
2188. Ǧan: Kətwo ḥa ḥreno Səlo, mən Səlo we lə kuḏaʕno, stəloyo?
2190. ʕAmmo Išoʕ: Səlo?
2191. Ǧan: Mən Səlo yo, ḥaǧǧi Səlo... Mən yo?
2192. ʕAmmo Išoʕ: Ḥaǧǧi Salmo?
2193. Ǧan: Ḥaǧǧi Salmo, e...
2194. ʕAmmo Išoʕ: Ḥaǧǧi Salmo ubewo b dayno. B fayəḏ lə kmətyaqanno,  nəquṣo.  Kan hawo ste b šarake-marake, lə kmətyaqanno  ḥaǧǧi  Salmo  d  axile  fayəḏ.  Lə kmətyaqanno ḥaǧǧi Salmo.
2195. Ǧan: Hano ʕAli Tamo, ʕAmmo Išoʕ d əmmina məqqa ubewo w məqqa ubaʕwo fayəḏ?
2196. ʕAmmo Išoʕ: Bam mo ḥamšo (% 5) ubewo bu yarḥo. Masala gəd  ubelox  mo  (100) noṭat gəd šuqalwo menox ḥamšo (5) noṭat.
2197. Ǧan: Bu yarḥo?
2198. ʕAmmo Išoʕ: Bu yarḥo, e hawxa yo.
2199. Ǧan: Kətwo b  Məḏyaḏ  d  əmmina  u  ʕAbdəlmasiḥ  d be  Qaṭiro,  koṯe  l  boli naʕimo wi, dayəm uṯewo samwo gaz gaz umarwo: “gəd oṯe“?
2200. ʕAmmo Išoʕ: (Gaḥxo) E ġalabe, u ḥa d kətwole dayno  aʕle,  zaʕwo  mene.  Gəd oṯe ʕAli Tamo mawbəl ak kallat diḏe.  Kaṯi  lak  kallatayḏe,  lu  fayəḏayḏe.  Ġalabe kətwo hawxa, šrolo yo.
2201. Ǧan: Hano ʕal mən məʕtamadwo w ubewolən, ʕal mən məʕtamadwo?
2202. ʕAmmo Išoʕ: E ṣəroyo, lə zaʕwo mene. Lə kuxalwo ak kallat diḏe.  Lə  maǧrewo uxalwo ak kallat diḏe. Ṭayo, ema  kmaǧre  u  ṣəroyo  oxəl  ak  kallat  diḏe!  Məʕtamadwo, d lə məʕtamadwo l ubewole, d ubewole l ḥa  ʕaṣyo?  Lə  ubewole.  D uḏaʕwo laybe šuqelən mene lə ubewole.  D  uḏaʕwo  gəd  oṯe  w  šuqelən  mene ubewole.
2203. Ǧan: Han naqqa huwewo mede rasmi baynoṯayye, məḏoyo ʕal warqe?
2204. ʕAmmo Išoʕ: Lo lo d lo əmḏa stene, kətwo hən  b  sanade,  hən  dlo  əmḏa  ste ubewolle. Ubewolle dlo  əmḏa,  məʕtamadwo  aʕlayye,  ṣəroye  məʕtamadwo.  Ḥa lazəmle mo (100) noṭat  d  əzze  manṭele,  yarḥo  mede  maqḏe  šuġle  bənne, ubewole arbo-ḥamšo (4-5) noṭat.
2205. Ǧan: An nošani qay maydiwo u daynano?
2206. ʕAmmo Išoʕ: E kətwolle  ḥtiyaǧ. U ḥtiyaǧaṯṯe, d  luwewolle  ḥtiyaǧ  qay  gəd maydiwo? Hən mənayye saymiwo taǧara  bənne,  hən  mənayye  kətwolle  ḥtiyaǧ, masala həwewolle sniquṯo laǧan hawxa šəqliwo. U ḥa d luwele sniyaq  qay  gəd gorəš? W hən mənayye ste  masala,  saymiwo  šuġlone  bənne,  hən  ste  mayko kuḏaʕno... Walḥasəl mdayniwo.
2207. Ǧan: ʕAmmo Išoʕ b Məḏyaḏ, noše səryoye ste l ubewo kallat b fayəḏ?
2208. ʕAmmo Išoʕ: Lə šaməʕno,  balki  taka-tuk  ubiwo,  taka-tuk  b  gnowo,  mede haškara, lə maǧranwo, hən mənayye b  gnowo,  balki  hən  mənayye  ubiwo  bə gnowo. Šəmaʕnowo, kətwo  hən  ubiwo,  tak-tuk.  Amma  haškara  lə  maǧranwo, əmmiwo: “U ḥa dobe b fayəḏ čike ḥṭiṯo yo...“ Kəmmiwo: “ḥṭiṯo ġalabe  rabṯo yo...“ Mawxa lə maǧranwo. Kul ənsan l ubewo.
2209. Ǧan: U ḥa d kətwe sniqo, l əzzewo li ʕito madwo dayno...
2210. ʕAmmo Išoʕ: E duwewo bi ʕito kallat,  d  məʕtamdiwo  aʕle  ubiwole.  Ubewole masala Xori Nəʕman, kan ak kallat gab Xori Nəʕman wayye ak kallat di ʕito  d Mor Barṣawmo. Daḥ ḥrene gab u Eliyo d be Šamməko wayye. Aḥ ḥrene  gab  qariwi Ǧəǧǧe wayye. E d məʕtamdiwo aʕlayye ubiwonne. D lə  məʕtamdiwo  aʕlayye,  d lə madʕərənne l ubiwonne.
2211. Ǧan: I ʕito ste b fayəḏ ubowalən ʕAmmo Išoʕ?
2212. ʕAmmo Išoʕ: Heh?
2213. Ǧan: I ʕito b fayəḏ ubowalən?
2214. ʕAmmo Išoʕ: Lo lo lo lo.... fayəḏ lə šəqliwo. I ʕito  fayəḏ  lə  šəqlowa  mə nošo.
2215. Ǧan: Bas dayno?
2216. ʕAmmo Išoʕ: Mdayniwonne, mdayniwonne dayno d Aloho. Štay u čayayḏox?
2217. Əno, masala kətli lazəm l ʕəsri (20) yawme l mo (100) alfo noṭat,  azzino  l gab Xori Nəʕman haka məʕtamadle aʕli, gurašwo mi banqa  ubewoli.  W  d lo  lə gurašwo mi banqa, l ubewoli. D əbʕewo ubewo, d l əbʕewo l ubewo  ak  kallat  di ʕito wayye. Han naqqa lə šuqalwo fayəḏ mede. U ḥa d  manṭewo  ak  kallat  di ʕito stene, yawmo koṯe l boli  u  Šəbo  d be  Čado,  ḥzewole  kallat  ġalabe.  Azzewo lu gelo, ḥzele turəke, haqqayṣ mliṯo kallat.
2218. Ǧan: Bu Ṭuro?
2219. ʕAmmo Išoʕ: Bu, bu darbo, bu darbo d Anḥəl. Azzewo  lu  gelo,  ḥzele  kəllən taḥt kubo. Sak kube haqqayṣ d kallat. Kqoyəm  kmanṭelən  kumarle,  mərleli omər: “Marle l Xori Nəʕman ḥzeli kallat, nošo də mšayəl aʕlayye, ṭr oṯe w  obe u nišanaṯṯe gəd ubenene.“ Qayəm əno azzino mərli l Xori Nəʕman  umarno:  “Alo u ʕAmmo Šəbo adyawma mərleli mərle: "Ḥzeli kallat bu darbo d Anḥəl,  nošo  də mšayəl aʕlayye ṭr oṯe obe u nišanaṯṯe gəd  ubeno  ak  kallataṯṯe.“"  Omər:  “Ṭər manṭelən li ʕito...“ 
2220. Səmle lə səmle omər: “Li ʕito lə  kubenolle.  Ḥzalli  ak kallatani amane ne. D ubenən li  ʕito  qayo?  Ema  d  aṯi  u  moro  maḥwele  u nišanaṯṯe, huwle u nišanaṯṯe gəd  ubenən.“  Hənne  də  tre  daliniye  wayye, aṯənwo l Məḏyaḏ mzabanwolle sawal, qaṭʕo d sawal w azzən. I naqqa d azzən  i žġaliye adab yo, yatiwi laf larwal w ṭaʕən i turəke tamo. 
2221. W azzən  li  qriṯo, azzən li qriṯo kḥayri  turəke  layt.  Ak  kallat  layt!  Azzən.  Qayəm  aṯən mšayalle marke-larke, marke-larke, qayəm aṯən gabayna lu farmo, bu farmo,  i naqqayo aḥna kətwolan farmo. Aṯi hawxa u zlam omər: “Walla  kəriv,  ma  ma ma parexwa wənda kər, am maraq də kən...“ (Alo kəriv, mə mə mə  mvayaʕlan  ak kallat diḏan... w bu maraq na...) Umarno:  “Čə  parana?“  (Mən  kallat?)  Omər: “Walla galləkən“ (Ġalabe ne) Umarno: “Harrən  bežəna  Xori  Nəʕman  bara  bake zlamki, balki parewa wən bəbinin“ (Zoxu maru l Xori Nəʕman d  qore  lə  zlam balki ḥuzetunne). 
2222. Qayəm azze sə Xori Nəʕman, Xori Nəʕman qrele lu  Šəbo  d be čado mərlele omər: “Hani more dak kallat ne...“ Omər:  “Ak  kallat  dəṯxu  babi marulli u nišanaṯxu gəd ubenolxu ak kallat  dəṯxu.“  Ummi:  “Ak  kallat  diḏan alfo w tloṯo w ḥamši (1053) maǧidiye ne w tarte (2) lirat d dahwo  b  gawe  d fasto ḥəwərto ne.“
2223. Ǧan: Ayna šato wa haṯe?
2224. ʕAmmo Išoʕ: I šato, kibe hawila 25-30 əšne mede hawxa. Kiba 30 əšne,  u Šəbo d be čado saġ we. Kəlle u babo du  Ǧəǧano,  kəlle  u  abro  harke.  Qayəm azzən manṭalle l qul i hayye ftəḥənne alfo w tloṯo w ḥamši  (1053)  maǧidiye w tarte lerat d dahwo b gawe d fasto. Qayəm  omər:  “Štar  parewa“  (Mudu  ak kallataṯxu). 
2225. Qayəm huwalle ḥamši (50) maǧidiye mene omər: “Looo əno  qərš  lə kšuqalno mənayxu. Duwewoli ṭamaʕ bak kallat, gəd šuqalnowo ak  kallat  kulle w uxalnowo.“ Səmle  lə  səmle  omər:  “Lə  kšuqalnolle!“  Qayəm  huwalle  kmo maǧidiye, xer dəṯṯe li ʕito, xer dəṯṯe. Mawballe ak kallat  w  azzən.  Hawxa kətwo zlamat, ənsanat ḥalal abre d ḥalal. Hano u Šəbo d be  čado,  u  babo  du Ǧəǧo, kətle harke abro əšme Ǧəǧo yo. Kəḏʕatle u Ǧəǧo d be Čado?
2226. Ǧan: ʕAmmo Išoʕ hano Šamʕune Ḥanna mən kəḏʕət aʕle?
2227. ʕAmmo Išoʕ: Šamʕune Ḥanne u ǧəddo di Fərdo yo.  U  babo  di  emo yo.  Šamʕune Ḥanne aḥsan gawro bi səryuṯo, lalʕəl mene nošo lə qayəm. Ašraftər mene  layt w aġatər mene layt w gawro lalʕəl mene bi səryuṯo lə qayəm.
2228. Ǧan: ʕAmmo Išoʕ aḥna naʕime wan, koṯe l  boli,  maḥkanwo  ʕal  i  gaboruṯo  d samwo mqabəl di ʕaskar, mqabəl...
2229. ʕAmmo Išoʕ: B kul mede, agbar ḥa, bu  ṣilaḥ  diḏe  agbar  ḥa,  bu  ʕaqəlayḏe agbar ḥa. Huwwe hano afandəm, bu qollež dan amarikan qrewole.  Ingilisiyayḏe qawyo we, qrewole b Mərde, bu qollež d Mərde  dap  pəruṭ.  W  yaləfwo  lišono ingilisi ġalabe šafiro uḏaʕwo w ʕarabi ġalabe šafiro  uḏaʕwo  w  .  W  gawro ġalabe kayiso bu ʕaqlayḏe, bi tfəngayḏe ġalabe  kayiso we.  Yaʕni,  agbar  bi səryuṯo, lalʕəl mene gawro lə qayəm. Ġalabe əšmo rabo ṭrele l Šamʕune  Ḥanne ḥaydo ġalabe, ġalabe... U babo di emo di Fərdo yo.
2230. I aṯto (Fərdo): Ǧəddi yo.
2231. Ǧan: Hano aydarbo nafəq əšme Šamʕune Ḥanne? Mən səmle w bdele?
2232. ʕAmmo Išoʕ: Afandəm Šamʕune Ḥanne Ḥaydo, qṭiwolle u babo w  i  emo,  hala  u babo w u ʕammo laṭ ṭaye. Kqoyəm b lalyo kəzze  tole  ḥayf  diḏe.  Kəzze  l Banəmʕən d qoṭəl u aġa də mḥele, də qṭile u ʕammo ya  u  ahlayḏe.  Kmaḥət  i tfənge, kmanṭən baḥəs diḏe u aġa komər: “Kurro baḥse ǧəwamera nayenən!  Wakka Šamʕune Ḥanne mer nina l dənyaye!“ (Warox baḥəs  daǧ  ǧəwamer  l amṭetu!  Xəd Šamʕune Ḥanne gawre bə briṯo layto!) Grəšle i tfəngayḏe w aṯi  mərlele  omər: “Dʕay lə bramšəl, aṯino. Alo  aṯino  d  quṭalnowolox  bi  tfənge.  Bale  məd manṭelox baḥəs diḏi bi kayəsto ʕfəlilox, laǧan  Aloho!“  
2233. Omər  mərle:  “Baḥəs daǧ ǧəwamer lə kowe d manṭetu, lo gawre xəd Šamʕune Ḥanne kito w lo  xədwoṯe qayəm.“ W lə qṭile  Saroḥano  w  d lo  gəd  quṭewole.  Saroḥano  qṭiwole...  U ʕammo we u aḥuno we, lə kuḏaʕ, qṭiwole ḥa mənayye we.  Han  naqqa  azze  blalyo saləq w saləq w maḥətle i tfənge bu naqwo di ǧəvate, d quṭele.  
2234. Han naqqe manṭalla baḥs d Šamʕune Ḥanne ḥaydo, lə kuḏaʕ ftiḥo i ǧəvate  w  mərle: “Kurro baḥse Šamʕune Ḥanne ḥaydo nayenən! Na mer wakka wi ǧəwamer haya w  na kurre bav wakka wi nina!“ (Warox baḥs d Šamʕune Ḥanne ḥaydo lə  manṭetu!  Lo gawre xəwoṯo ǧəwamer kito w lo abre d babe  xəwoṯe  kito!)  Omər:  “Lašan  du xabrawo ʕfele, lə qṭile.“
2235. Ǧan: ʕAmmo Išoʕ bəṯər i ḥawruṯayḏe ema bdela ʕam ʕAlike Baṭṭe?
2236. ʕAmmo Išoʕ: ʕAlike Baṭṭe bdela  aʕme,  ʕAlike  Baṭṭe  naqla  səmlelən kayisuṯo, lə kuḏaʕ mən kayisuṯo,  hedi  maṭən  lə  ḥḏoḏe,  mʕawanle.  ʕAlike Baṭṭe ənkan nafəq əšme, bi ṣaye d Aloho w d Šamʕune Ḥanne nafəq.  ʕAlike  ḥa yatumo ʕaǧi we. Bale  Šamʕune  Ḥanne  ubewole  u  dars  w  mawḏaʕwole  hawxa, mawḏaʕwole hawxa, ʕal u mamro maʕlewole əšme li  šmayo.  ʕAlike  Baṭṭe  zlam yatumo we.
2237. Ǧan: Dado, Šamʕune Ḥanne mən kuweləxyo?
2238. Fərdo: U babo d emi yo, ǧəddi yo.
2239. Ǧan: Əšme d eməx mən we?
2240. Fərdo: Sayde.
2241. Ǧan: Kmo aḥnone kətwole Šamʕune Ḥanne?
2242. Fərdo: Əəəəəə, lu kəḏʕono.
2243. ʕAmmo Išoʕ: Kətwole u Malke.
2244. Fərdo: Lə kəḏʕono, kətwole u Malke w kətwolle... qay tre aḥunone wayye?
2245. ʕAmmo Išoʕ: Kumarno u ḥaydo kətwole tre naʕime: U Šamʕən w u Malke.
2246. Ǧan: Əšme du babo mən we?
2247. ʕAmmo Išoʕ: Ḥaydo we.
2248. Fərdo: Əšme d ǧəddi?
2249. Ǧan: Əšme du babo d Šamʕune Ḥanne...
2250. Fərdo: Ḥaydo we. Šamʕune Ḥaydo. E. W qašti  i  emo  d  emi  Riḥane.  Kətwole arbaʕ kačkat ḥḏo emi i Sayde wa, w ḥḏo  Dalale wa,  w  ḥḏo  ʕAzze wa,  ḥḏo Mire wa.  
2251. ʕAmmo Išoʕ: I emo d Qašo Šabo.
2252. Fərdo: W kətwole ḥamšo abne,
2253. ʕAmmo Išoʕ: Arbʕo arbʕo.
2254. Fərdo: Arbʕo ne?
2255. ʕAmmo Išoʕ: U Ḥabib, u Ḥaydo w u Malke w u Gawriye.
2256. Fərdo: Ḥoli Ḥabib, ḥoli Ḥaydo, ḥoli Malke w ḥoli Gawriye. Arbo abne  kətwole w arbaʕ kačkat.
2257. Ǧan: Dado, an noše sowe d meqəm  mən  maḥkalle  aʕle?  Ema  bdele  qrele  bi madrase, ayko qrele madrase Šamʕune Ḥanne?
2258. Fərdo: E lə mərre, yaʕni lə maḥkəlalli hawxa mede. Lə maḥkəlalli. Bas  uṯewo l gabayna.
2259. ʕAmmo Išoʕ: Uṯewo ḏayfo, fašwo gabayna.
2260. Fərdo: Lo lo. Əno i naqqa d kətwi naʕəmto, uṯewo l gabayna.
2261. ʕAmmo Išoʕ: Uṯewo l gabayna ste.
2262. Fərdo: W uṯewo l Məḏyaḏ. W yaʕni ruḥamwolan.  W  aḥna  əzzanowo  masalan  bu qayṭo məbliwolan li Sare, əno w aḥunoni. I naqqa  d  kətwayna  naʕime.  Bəṯər məd mayəṯ babi əzzanowo l gabayye, fayšinawo tre-tloṯo yarḥe sidayye,  bəṯər uṯenawo l Məḏyaḏ. Eeee annaqqa rəḥmiwolan ġalabe w ġalabe ruḥamwoli  ǧəddi, ġalabe, ġalabe.
2263. Ǧan: I masalayḏe du ḥabis, kəḏʕət qay ʕabərwo lu ḥabis?
2264. Fərdo: E lə kəḏʕono. Hanək... yaʕni lə maḥkəlalli ʕal hawxa.
2265. ʕAmmo Išoʕ: Ayna?
2266. Fərdo: I naqqa d ʕabər lu ḥabis.
2267. Ǧan: ʕAmmo Išoʕ, Šamʕune Ḥanne qay ʕabər lu ḥabis?
2268. ʕAmmo Išoʕ: Šamʕune Ḥanne Ḥaydo?
2269. Ǧan: E.
2270. ʕAmmo Išoʕ: Afandəm, Šamʕune Ḥanne ʕabər b maddad ġalabe,  də  qṭile  ġalabe ʕamo. Bi masalayo, bi masalayo du qaṭlo ʕabər lu  ḥabis,  ġalabe.  Fayəš  bu ḥabis zabno w bəṯər marfalle. Qṭiwole ġalabe ʕamo.
2271. Ǧan: Qay? Man wən hani?
2272. ʕAmmo Išoʕ: U ḥa d kətwe nayar du babo, kulle, manṭele ḏarbo aʕlayye.  Qṭile hul mo w tloṯo (103) zlamat. Qṭile l  Šamʕune  Ḥanne.  E  kulle  d  kətwayye muxaləf du babo. Uṯanwo saymiwo taʕaddiye  aʕlayye,  muḥewo  quṭalwolle.  Lə mqaṣarwo, abadan. Qṭile, u mede d šaməʕno, Šamʕune Ḥanne qṭile  mo  w  tloṯo (103) zlamat. Hawxa šaməʕno.
2273. Ǧan: ʕAmmo Išoʕ, aḥna naʕime wan, koṯe l boli maḥkanwo, Šamʕune Ḥanne  mqabəl di ḥkume ste qamwo...
2274. ʕAmmo Išoʕ: Mqabəl di ḥkume lə qayəm, əəəəəə bas i ḥkume rəḥmowale. I  naqqa d Bəsorino, dawyo i masale  d  Bəsorino,  i  masale  di  ḥadisa  d  Bəsorino mʕawanle i ḥkume ġalabe.  Mʕawanwo  i  ḥkume  mqabəl  dak  kurmanǧ  w  flan dayəma. Ḥawre di ḥkume we Šamʕune Ḥanne Ḥaydo. 
2275. Bas  qləʕwolle  lu  sərgun  mu sabab d kətwe aġa. Qləʕwolle aṣ ṣəroye kulle. Ar rabe daṣ ṣəroye w  ar  rabe daṭ ṭaye kulle qəlʕiwonne lu sərgun. Huwwe ste qləʕwolle  lu  sərgun.  Fayəš bu sərgun b Alʕaziz, fayəš b Xarput w fayəš bəṯər ayko  w  aṯi  marfalle  lu bayto.
2276. Ǧan: Məqqa fəšle bu sərgun?
2277. ʕAmmo Išoʕ: Bu sərgun fayəš zəd mə ḥṣar-ḥamšaḥṣar (10-15) əšne. Uʕdo  Šamʕune Ḥanne fayəšle abne, kumarno u Ḥabib w u Gawriye w u Malke. Tloṯo fayəšle.  U Malke kəlle b Almanya, u Ḥabib w u Gawriye kumarno bə hnone b Hollanda ne.
2278. Fərdo: Ḥoli Ḥabib b Hollanda yo, ḥoli Malke w ḥoli Ḥaydo, hala ḥoli  Gawriye b Almanya ne. Ḥa b Wormus yo w ḥa bə  hno yo, b  Barlin yo.  An  nošayḏan, ḥəloni kəllən an naʕimaṯṯe w ak kaloṯaṯṯe, kulle kəllən b Barlin. Eeee.
2279. Ǧan: ʕAmmo Išoʕ əəə kəmmi, i naqqa d ʕabərwo lu ḥabis, bu sərgun, kəmmi,  bu sərgun bdela i ḥawruṯayḏe ʕam ʕAlike Baṭṭe, šrolo yo?
2280. ʕAmmo Išoʕ: E balki. Əno i  naqqayo  naʕimo wi,  lə  kuḏaʕno  am  masayəlani.  Naʕimo wi. Əno ḥzeli, maṭino ḥzalli ḥawrone ʕam ḥḏoḏe. W bəṯər  ʕAlike  Baṭṭe qṭəlwo, huwwe fəšwole.
2281. Ǧan: Man qṭile ʕAlike Baṭṭe?
2282. ʕAmmo Išoʕ: Li ḥkume qṭila.
2283. Ǧan: Ayko qṭəlle?
2284. ʕAmmo Išoʕ: Kumarno bə Mzizaḥ qṭəlle, lə kuḏaʕ ayko qṭəlle. Lə  kuḏaʕno.  Qṭəlle ʕAlike Baṭṭe bu šar, bi Rayəṭe qṭəlle, ya bi Rayəṭe ya bə Mzizaḥ.
2285. Ǧan: ʕAmmo Išoʕ l Šamʕune Ḥanne kətle ḥadisa du ftoḥo du ḥabis?
2286. ʕAmmo Išoʕ: E aṯən, hənne ftəḥlən, i naqqayo kətwo  ġalabe  nošo  bu  ḥabis, aṯən hǧəmme ʕal  Məḏyaḏ  w  ftəḥḥe  u  tarʕo  du  ḥabis,  kulle  mawfəqənne.  Mawfaqqe aḥ ḥbəsoye kulle.
2287. Fərdo: Lo lo kəmmi: “ʕAlike Baṭṭe  buxewo...“  Mərle:  “Flan?  Qay  kzayʕət?“ Qayəm hano ḥoli, hala ǧəddi ftəḥle u  ḥabis  w  marfele  aḥ  ḥbisoye  kulle.  Nafiqi.
2288. Ǧan: ʕAmmo Išoʕ kəmmi, bəṯər məd nafiqi azzən mḥalaqqe ʕal Nṣiwən?
2289. ʕAmmo Išoʕ: E. Mḥalaqwolle ʕal Nṣiwən, l kulle.  Tamam  hawxa yo.  I  naqqayo qṭəlwo ḥa mə Nṣəwin, rabo əšme Məḥəddin. Qṯiwolle rabo. Kumarno  u  qaymaqam ste qṭəlwo, ya u qaymaqam we ya u šuʕba rayəsi, qṭəlwo bə Nṣiwən, hawxa  hawi ḥadiṯa. E hani aḥ ḥadiṯatani ʕatiqe ne, zaḥme ne d oṯən l  bolayna,  čənki əno zlam masəwli, kul mede xəd meqəm lə koṯe l boli Xoǧa Ǧan.
Məlk, adroṯo, zroʕo, ḥṣodo....
2290. Ǧan: ʕAmmo Išoʕ kətwolxu karme lo?
2291. ʕAmmo Išoʕ: Kətwolan karmeeeee, kətwolan  arʕoṯo,  kətwolan  məlk.  Kətwolan dawore, kətwolan ḥaṣode, ḥəṣdinawo, dəwrinawo, nəqlinawo zawlo. Əno u  yawmo mawbalnowo šeṯ (6) kore zawlo mə Məḏyaḏ li Maṯno. Zawlo w  nuqalnowo...  Han naqqa nəqlinawo šale... U yawmo d mawbalnowo ḥamməš kore, šeṯ kore,  əzzanowo nəqlinawo šale w mabrəminawo geraʕ. Sayminawo geraʕ w  mḏarenawo.  Nəqlinawo u tawno, nəqlinawo u  zad.  
2292. Ooooooo  u  zabnawo,  zabno  əbtidayi we,  ġalabe kayiso we. I naqqayo latwo maraq, u ʕamo  i  naqqayo,  ha  ha  hayaǧanli we  u ʕwodo. Uʕdo fayəš kḥuzena u ʕwodawo ġalabe qaba.  Fayəš  hawxa  noše  d əzze ʕowəd, noqəl zawlo w manṭe šale... Uʕdo kule fayəš  bat  taraktorat  w fayəš baq qamyonat w flan. W u mede kule fayəš... i  ḥaṣədto  bu  ḥṣodo  w geraʕ kula bam makkinat. Ḥaṣode lə fayəš, hawxa mede, hanək baṭili.
2293. Ǧan: Hat ʕlaymo, an noše, lašan u sawal dəṯṯe məklo lu  saṯwo,  qamayto  mən budanwo mḥaḏriwonne bu rabəʕ?
2294. ʕAmmo Išoʕ: Bu rabəʕ u ʕamo kule, əzzewo laf ftile samwo ftile,  samwo  gelo lu sawalaṯṯe. W zərʕiwo w  ḥəṣdiwo  w  makrəxiwo,  mḏaranwo.  Šuġlayye  kule renǧbariye wa w  hatu  aṣ  Ṣawoʕe,  kulle  b lalyo  w  b imomo  ʕəwdituwo  šuqo ṣəwʕituwola l Məḏyaḏ kula, laq qəryawoṯo, l as Astəl,  hul  Nṣiwən,  hul  lə Gziro uṯanwo manṭanwo l gabayxu aš  šuqoṯo,  ṣəwʕitunne,  ṣawoʕe  wayxu.  
2295. Bə Maqsi-Musa mašhur wayye bi sabġa.  I  sabġaṯṯe  ġalabe  ṯabət wa.  Bəṯər  d be Salmo ste ġalabe šafərto wa. Bas d be Šakkəre  u  ʕamo  ġalabe  latwe  mamnun, əmmiwo: “Qalb yo i sabġaṯṯe“.
2296. Ǧan: ʕAmmo Išoʕ hatu əzzoxuwo lu ḥšofo?
2297. ʕAmmo Išoʕ: He?
2298. Ǧan: Hatu əzzoxuwo lu ḥšofo?
2299. ʕAmmo Išoʕ: Naqqawoṯo azzino, naʕimo. Naqqawoṯo  əzzinowo  aʕmayye.  (gaḥxo) Naqqawoṯo əzzinowo, əno qurenowo bi madrase, aġlab bi madrase qurenowo  əno.  Naqqawoṯo əzzinowo.
2300. Ǧan: ʕAmmo Išoʕ niše w gawre əzzənwo ʕam ḥḏoḏe lu ḥšofo?
2301. ʕAmmo Išoʕ: Niše w gawre, kačkat, u ḥa duwewole bayto,  han  naqqe  əmmiwo: “Əzzano ḥəšfina an arʕoṯayḏan“.  Əzzənwo  ḥəšfiwo,  masala  naʕime,  aṯto  w gawro, naʕime... əzzənwo ḥəšfiwo aṭ ṭlawḥe, ḥəšfiwo u mede d  kətwe  tahlika bayn du zad...
2302. Ǧan: Yaʕni ḥəšfiwo u zizono?
2303. ʕAmmo Išoʕ: U zizono u gelo. U zizono qəšʕiwole m bayn daḥ ḥeṭe. W aḥ ḥrene  u gelo m bayn ah hno, m bayn aṭ ṭlawḥe,  kul  gelo  mnaqanwole  laǧan  d  yərwi, lašan d məski ṭaʕno kayiso.
2304. Ǧan: Koṯe l boli naʕimo xəd xayal, an noše du ḥšofo zəmriwo ʕam ḥḏoḏe...
2305. ʕAmmo Išoʕ: (Gaḥxo) Eee hawo u zmoro ʕade yo hayo. ʕAde bu  ḥṣodo  stene,  bu dworo stene, zəmriwo ʕam ḥḏoḏe. Muḥanwo bu magzuno, əmmiwo ʕam  ḥḏoḏe  qole, əzzənwo hawxa muḥanwo u magzuno, “čəfta“ əmmiwola.
2306. Ǧan: ʕAmmo Išoʕ b mən lišono zəmriwo?
2307. ʕAmmo Išoʕ: B ʕarabi, b  b kurmanǧi, eee.
2308. Ǧan: Lə koṯe l bolox bu ḥṣodo mən zmərto zəmriwo?
2309. ʕAmmo Išoʕ: (Gaḥxo) E lə koṯe l boli Alo ṭaʕino. (Gaḥxo) Zəmriwo,  maʕlum yo, u mede d latyo hno,  lə  msəklan  b  bolayna.  Eeee.  Bas  kuḏaʕno  zəmriwo, muḥanwo u magzuno ʕam ḥḏoḏe. W zəmriwo, əzzənwo mu  rišo  lu  rišo,  muḥanwo tarʕo, mu rišo lu rišo, zəmriwo ʕam ḥḏoḏe. Ḥa  zumarwo  w  ḥa  madʕarwo,  ḥa zumarwo w ḥa madʕarwo w muḥanwo u magzuno, gəm w gəm, gəm, gəm,  gəm,  maṭət lawo, ḥəzyolox lo? Maṭətle lo?
2310. Ǧan: Xəd xayal koṯe l boli, xəd xayal... Bas ʕAmmo Išoʕ d  əmmina  bəṯər  mu ḥšofo d kumalwo, yaʕni d əmmina kul bayto məqqayṣ ftile samwole?
2311. ʕAmmo Išoʕ: Hən mənayye  saymiwo  ʕəsri  (20)  ṭaʕne,  hən  mənayye  saymiwo ḥamšaḥṣar (15) ṭaʕne, hən mənayye... ʕal qayṣ du sawalaṯṯe.  ʕAl  qayṣ  di taqa du sawalaṯṯe. Məqqa kətle sawal l goran diḏe kəmʕayriwo mu  tawno,  maṣ ṣʕore, mak kušne, ma... mə kul mede. U mede d lozəm lu sawal, mu daḥno,  hul lak kəṯoṯo, laq qazat, hul laʕ  ʕalowat  mrabanwo.  L  goran  dani  mʕayriwo ruḥayye.
2312. Ǧan: ʕAmmo Išoʕ aḥna ste maṭina,  u  zroʕo  d  məzraʕwo  b  Məḏyaḏ,  aḏiʕət: ḥeṭe we, ṣʕore we, ṭlawḥe we... nəquṣo ste kušne we...
2313. ʕAmmo Išoʕ: Ḥeṭe, ṣʕore w warze, eeee w fuǧe...
2314. Ǧan: Yaʕni zroʕo d zad ġer mən zərʕiwo meqəm?
2315. ʕAmmo Išoʕ: Ḥeṭe, ṣʕore, ṭlawḥe w kušne, daḥno w pačik,  hani  zərʕiwo  mede ḥreno latwo.
2316. Ǧan: Ḥəmṣe, faṣuliye...
2317. ʕAmmo Išoʕ: Ḥəmṣe, ḥəmṣe zərʕiwo faṣuliyo lo. B  Məḏyaḏ  faṣuliye  lə  kowe, dəkṯo dowe maye, i faṣuliye kəwyo. I faṣuliye lə kəwyo d lowe maye.
2318. Ǧan: U zad du zroʕo, ema zərʕiwole?
2319. ʕAmmo Išoʕ: Zərʕiwole bat təšerən. Aḥ  ḥeṭe  zərʕiwonne  bat  təšerən  w  aṣ ṣʕore w hani zərʕiwonne bə  zbaṭ  (šboṭ),  aṭ  ṭlawḥe  zərʕiwonne  bə  zbaṭ, mlaqṭiwonne hawxa ʕal ḥḏoḏe, u pačik w hani bəṯər b  oḏər  mḥalqiwole  flan bevan. B oḏər d šəḥnowa briṯo, han naqqa dəʕriwo  mḥalqiwole  u  pačik,  baw warze lə ḥḏor də zbaṭ w oḏər zərʕiwonne. 
2320. Bas aḥ ḥeṭe bu təšrin  w  aṣ  ṣʕore ste bi badaye di šato... w hani bəṯər b yarḥo, ḥamšaḥṣar  yawme.  Aṭ  ṭlawḥe stene bə zbaṭ b falge də zbaṭ zərʕiwonne.  Kulle  hno...  ləqoṭo  mlaqṭiwonne hawxa ʕal ḥḏoḏe.
2321. Ǧan: Aw warze ema zərʕiwolən?
2322. ʕAmmo Išoʕ: Aw warze b oḏər zərʕiwonne. B oḏər  zərʕiwo  aw  warze.  I  arʕo dəwriwola w kərwiwola w ṯunanwola w bəṯər zərʕiwola warzo.
2323. Ǧan: ʕAmmo Išoʕ, awwəl d ʕəbrinawo bu qayṭo qamayto mən məḥṣadwo?
2324. ʕAmmo Išoʕ: Qamayto gəd məḥṣodi aṣ ṣʕore, qamayto aṣ ṣʕore,  bəṯər  aḥ ḥeṭe, bəṯər aṭ ṭlawḥe, ak kušne hani ʕam ḥḏoḏe. Bəṯər aḥ ḥəmṣe, bəṯər  bəṯər aḥ ḥəmṣe.
2325. Ǧan: Qay aṣ ṣʕore qamayto?
2326. ʕAmmo Išoʕ: Aṣ ṣʕore kmoṭən xayifo. Aṣ ṣʕore xayifo kmoṭən, aḥ ḥeṭe  kʕolən ġalabe yaroqe kfayši, bəṯər  b  ḥamšaḥṣar-ʕəsri  (15-20)  yawme  kmoṭən.  Aṣ ṣʕore kmoṭən xayifo.
2327. Ǧan: I naqqa d budetuwo bu ḥṣodo qamayto mən saymituwo?
2328. ʕAmmo Išoʕ: Qamayto kəzzən lu ḥṣodo, han naqqa kətwo ḥa nuqalwo  šuxre,  hən mənayye ḥəṣdiwo, hən mənayye mulanwo aš šuxre w han naqqa nəqliwo  li  adro, hul d maxləṣiwo. Hən mənayye b iḏayye ḥəšfiwo w hən mənayye bu  magzuno  baṣ ṣʕore. Aṣ ṣʕore duwenwo  ʕloye  bu  magzuno,  duwanwo  nəḥute  b  iḏayye.  W mulanwo aš šuxre w nəqliwo. 
2329. Hən  mənayye  baš  šuxre  w  hən  ste  baš  šale nəqliwo lan adroṯo. Kul  ḥa  kətwole  adro,  gəd  əzzənwo  mawbəliwo  ʕal  i adraṯṯe maḥtiwo aṣ ṣʕore l ruḥayye, aḥ ḥeṭe l ruḥayye, aṭ ṭlawḥe l  ruḥayye, ak  kušne  l  ruḥayye.  Kul  ḥa  i  adrayḏe  l  ruḥe wa.  Bəṯər   han   naqqe makrəxiwonne, bəṯər nafəqwo hawo u hno  əšme  mən yo  d  kərwiwo  bəṯru  hno, nufaqwo bəṯru hno...
2330. Ǧan: I ḥaṣədto...
2331. ʕAmmo Išoʕ: E han naqqa nəfqiwo, han naqqa banək makrəxiwo. Əno koṯe l  boli makraxlan ġalabe, əno b iḏi makrəxinawo bu dawro. Əno  masala,  əno w ḥoṯi we w i ḥreto dəwrinawo, ḥa maqlabwo ʕal iḏayna  w  ḥa  hno  kərxinawo.  Naqqawoṯe  duwewo  ḥmore,  i  žġaliye  adab yo,  rəwxinawo  ʕal  aḥ  ḥmore  w kərxinawo,  naqqawoṯo  b  iḏayna  w  kərxinawo  bəṯre  daḥ  ḥəyewən  hul makrəxina saʕa-tarte bu dawrayḏan, bəṯər gəd oṯe noše ġer  mənayna...  bəṯər məd maṭənwo, naḥətiwo, mhawriwonne, saymiwonne droxe w mḏaranwonne.
2332. Ǧan: ʕAmmo Išoʕ i naqqa  d  kətwox  ʕlaymo,  hatu  lḥuḏayxu  ḥəṣdituwo  əlla huwewolxu ḥaṣode aʕmayxu?
2333. ʕAmmo Išoʕ: Əno l uḏaʕnowo ḥuṣadnowo, uṯewo, məbliwo  ḥaṣode.  Əno  nuqalnowo šuxre. Əno nuqalnowo šuxre.
2334. Ǧan: U yawmo kmo šuxre nəqlatwo?
2335. ʕAmmo Išoʕ: U nqolo ʕal i dəkṯo yo, kit dəkoṯo u yawmo arbaʕ  (4)  kore,  kit dəkoṯe u yawmo šeṯ (6) kore, kit tloṯ, xəd i Maṯno u yawmo arbaʕ  (4)  kore.  Xəd Qab-Šwilo u yawmo šeṯ (6) kore. Xəd u  Šḥar  u  yawmo  šwaʕ-tmone  (7-8) kore, ʕal i dəkṯo w ʕal u rəḥqo yo.
2336. Ǧan: Bu čaġawo i adro ayko maḥtiwola?
2337. ʕAmmo Išoʕ: An  adroṯani  diḏan,  dukṯe  dab  botayḏan  kətwo  adroṯo,  kule šeno uʕdo an adroṯanək kulle hawən  bote.  Kətwo  i  adro  d be  Gawwo, kətwo i adrayḏan, kətwo i adro d be Fərmano, kul  ḥa  kətwole  adroṯo.  Kulle šeno, msawyo naḏife maḥtiwo u zad aʕlayye.
2338. Ǧan: Bu zabnano haka bu ḥṣodo, haka bu nqolo daš šuxre,  lawi  ḥadisat  mede də dwoṣo d ḥəyewən?
2339. ʕAmmo Išoʕ: Kowe kowe. Kuwewo kul mede. Kul mede kuwewo, dəwoṣo d ḥəyewən  w kul mede kowe (gaḥxo) w  nəfliwo  maḥ  ḥəyewən,  maḥ  ḥmore,  miparčəqiwo.  Naqqawoṯo ḥa dumaxwo ʕal u ḥmoro, əzzewo lu nqolo daš šuxre nufalwo.  E  kul mede huwewo, ən nəgreʕox kul mede huwewo, dəwoṣo  w  kul  mede.  Dəwoṣo  dad debure, dəwoṣo dad daboše, dəwoṣo daḥ  ḥayyat,  dəwoṣo  daʕ  ʕeqarwe  huwewo ġalabe.
2340. Ǧan: Bəṯər mu ḥṣodo mən saymituwo?
2341. ʕAmmo Išoʕ: Nəqlinawo, məblinawo  li  adro,  bəṯər  mi  adro  makrəxinawole, bəṯər mḏaranwole w nəqlinawo laʕ ʕənebər. Han naqqe kul ḥa  kətwole  ʕənebər əəəə dafne w dəkoṯo maḥtiwo u zadaṯṯe tamo. U mede faḏla mzabniwole.  
2342. Ǧan: Bu ḥṣodo ġer mu magzuno mən səfoqe kətwo?
2343. ʕAmmo Išoʕ: Kit bi iḏo ste...
2344. Ǧan: Lo lo səfoqe ġer mu magzuno mən kətwo?
2345. ʕAmmo Išoʕ: Ġer mu magzuno latwo w i iḏo. Ya i iḏo w ya u magzuno.
2346. Ǧan: Maḥtiwo mədone baṣ ṣawʕoṯo, l mən wən hanək?
2347. ʕAmmo  Išoʕ:  Hanək  kəmmənne  ṣawʕoṯo  lašan  u  magzuno  kmaḥtənne.  Hawxa kləwšənne galdo yo, b rišayye  kito  ḥadid,  lašan  d  qədri  məski  i  bəqto kməstaʕmələnne. Ṣawʕoṯo kəmmiwonne hanək.
2348. Ǧan: Ġer səfoqe latwo?
2349. ʕAmmo Išoʕ: Lo səfoqe latwo. Magzune we w u ḥṣodo di iḏo. Mede ḥreno latwo.
2350. Ǧan: Bu qayṭo d huwewo ġalabe ḥemo, laʕ ʕawode du ḥṣodo bu zəyudo mən  məklo mitawbewolən?
2351. ʕAmmo Išoʕ: Məklo məbliwonne bərġəl w baṣro, mawbəliwonne  bərġəl  w  ṣfero, mawbəliwonne labaniye,  mawbəliwonne  qaṭiro,  mawbəliwonne  dawġe  w  hawxa masayəl, mədone hawxa, mede ḥreno latwo. U ḥa d  mawbəliwole  naqla  kilo  d qarəsya ya ste kilo d tuwaṯ xəd mawbəlalle mal di arʕo kule.
2352. Ǧan: Bəṯər məd kaməlwo u ḥṣodo makrəxituwo i geraʕ?
2353. ʕAmmo  Išoʕ:  Naʕəm,  makrəxinawola,  maṣrinawo  aḥ  ḥəyewən  w  makrəxinawo qamayto aṣ ṣʕore, bəṯər maṣ ṣʕore aḥ  ḥeṭe  draxṯo-tarte,  tloṯ,  arbaʕ  ʕal qayṣ di adro. Han naqqa bəṯər saymiwonne  hno  draxe  rabe  w  mḏaranwonne.  B lalyo d uṯewo hawa han naqqa xəm w hay xəm bu ḏəroyo. Ḏray w ḏray  w  ḏray, han naqqa gəd nufaqwo u tawno l xaṣra w u zad l xaṣra.
2354. Ǧan: ʕAmmo Išoʕ mən səfoqe məstaʕməlituwo bu ḏəroyo?
2355. ʕAmmo Išoʕ: Bu ḏəroyo hno malḥo we, malḥo we, malḥo we.
2356. Ǧan: Kətwo qaṣṣaliyat hanək l mən wən?
2357. ʕAmmo Išoʕ: Qaṣṣaliyat laǧan u hno yo, laǧan uuuuu,  aq  qaṣṣaliyat  laǧan  i draxṯo i naqqa d maqləbila. I qaṣṣaliye lə kəwyo lu ḏəroyo, i  qaṣṣaliye  lu təqlibo dad dəraxe kəwyo.
2358. Ǧan: ʕAmmo Išoʕ aq qanyone d makrəxiwo i geraʕ bənne b mən maṣriwolən?
2359. ʕAmmo Išoʕ: Maṣriwonne baḥ ḥawle. Kətwo xəṣuṣi ḥawlo  maṣriwole  w  kətwolle bə qḏolayye hno ʕarnoṣe, baʕ ʕarnoṣanək mxarbəqiwole  w  makrəxiwonne  laǧan d lə makiwi aḥ ḥəyewən.
2360. Ǧan: Lə məḥnəqiwo aḥ ḥəyewən?
2361. ʕAmmo Išoʕ: Kətwolle ʕarnoṣe xəṣuṣi, xəṣuṣi du qayso, ʕarnoṣo  bə  qḏole  du ṭawro, ʕarnoṣe hawxa maṣre w rwiḥe. Han naqqe  maṣriwonne  bənne  laǧan  d lə koyəw qḏolayye.
2362. Ǧan: Qanyone d kərxiwo ʕal i geraʕ femayye lə...
2363. ʕAmmo Išoʕ: Maḥtiwo ʕal femayye ʕarnoṣe  laǧan  d  l əxli.  Lašan  d lə  moḥən femayye bu zad d əxli. ʕArnoṣe  ʕəṣriwo,  kətwolle  ʕarnoṣe  maḥtiwonne  ʕal femayye maṣriwonne baq qarnaṯṯe hol d marfalle, məd manfaqqe mi  draxṯo, fətḥiwo aʕ ʕarnoṣanək. Eeee d lowe manək, lə kkərxiwo gəd əxliwo u  məklo  d ʕal i adro.
2364. I aṯto: Aydarbo gəd kərxiwo?
2365. Ǧan: Bəṯər mu zad han naqqa u zad w u tawno mənqalwo?
2366. ʕAmmo Išoʕ: U tawno nəqliwole baš šalat,  maḥtiwole  bad  draxat,  hala  baʕ ʕoliyat w aḥ ḥeṭe məbliwonne maḥtiwonne bak kore.
2367. Ǧan: U zad lə miʕayfanwo ʕAmmo Išoʕ?
2368. ʕAmmo Išoʕ: Afandəm i dəkṯo dəwyo rṭube lə maḥtiwo. Han naqqe  kətwo  dafne, kətwo kore, saymiwonne mu ṭino, laǧan d lə miʕayfəni.  Tamo  hawaye  luwewo, lə miʕayfəniwo, dowən ʕal i arʕo gəd miʕayfəniwo.
2369. Ǧan: Ak korani kmo šne fayšiwo?
2370. ʕAmmo Išoʕ: Ak koranək saymiwonne fayšiwo, hul d lə məṭwori,  ḥṣar  (10)  əšne ḥamšaḥṣar (15) əšne, tmone  (8)  əšne  d lə  muṭewolle  mede  lə  nəfliwo,  lə məṭwəriwo. Mu ṭino saymiwonne,  maqəmiwonne,  saymiwonne  hawxa  maḥtiwo  bu arʕaṯṯe hno qayse w maḥtiwonne ste raġloṯo,  d lə  šəqli  rṭube  mi  arʕo.  W mulanwonne zad w annaqqa i naqqa, kətwolle dəkṯo hawxa femo  maḥtiwo  buwwe fase w gəršiwo u zad w xayriwo, bəṯər məd maxlaṣṣe, ṣəxriwonne  naqqa  ḥreto laǧan  u  mede  d  kətwolle  lazəm  fašwo,  hul  d  xoləṣ.  Məd  tayimi  gəd manḏəfiwonne deri šato naqla ḥreto gəd mulanwonne.
2371. Ǧan: Bəṯər məd tayimo i adro, maḥətte  u  zad  bak  koroṯo  w  u  tawno  baʕ ʕalyoṯo...
2372. ʕAmmo Išoʕ: Han naqqa budanwo bu šloqo dab bəreġəl. Šəlqiwo  u  bərġəl,  han naqqa maḥtiwo ad daste, ah hno aṣ ṣəfriyatanək. Han  naqqa  gəd  ṭəlbi  i ṣəfriye, kul bayto latle, gəd əzze ṭoləb də  flan  ḥa,  gəd  oṯən  manṭən  w šəlqi u bərġəlaṯṯe bənne w madʕərənne lam more.  
2373. Ǧan: Hatu kətwolxu ṣəfriye?
2374. ʕAmmo Išoʕ: Kətwolan ṣəfriye, heš kəlla kfayšo.
2375. I aṯto: Kəlle kfayšo, kəlla bu axor.
2376. ʕAmmo Išoʕ: Kəlla bu axor e. Aṣ Ṣawoʕe kətwolle ġalabe,  aṣ  Ṣawoʕe  kətwolle ṣəfriyat ġalabe du ṣwoʕo. Han naqqe əzzanowo ṭəlbinawolle mənayye.
2377. Ǧan: ʕAmmo Išoʕ koṯe l boli naʕimo wi w ʕal  rabuṯi  ste  ḥzeli,  aḥ  ḥeṭe  d Məḏyaḏ lə saymiwolən danoke, lə šəlqiwolən qayo?
2378. ʕAmmo Išoʕ: Afandəm aḥ ḥeṭe d Məḏyaḏ ḏaʕif wayye, manṭanwo aḥ ḥeṭe d  Mərde, əmmiwonne aaa “Raṣ əl əswəd“ ‘gannəme sar raš‘ (aḥ ḥeṭe du qarʕo  komo) hanək xašune wayye, han naqqe u bərġəlaṯṯe  huwewo  ġalabe  kayiso.  Aḥna  d Məḏyaḏ ġalabe nfiḥe huwanwo, u qamḥaṯṯe ġalabe  kayiso yo.  Han  naqqa  hanək lazəm dowən manək hawxa maḥ ḥiṣanək, laǧan u bərġəl dowe mgandəro.
2379. Ǧan: Bəṯər mu šloqo mən saymiwo bi danoke?
2380. ʕAmmo Išoʕ: I danoke bəṯər fərsiwola ʕal i arʕo (dukṯo  ya  d  šeno  ya  ste goro d čəmənto)  hul  d  nəšfowa.  Məd  našəfowa  maltəmiwola  w  dayqiwola.  Qamayto dayqiwola bad dəquqe, bəṯər  nafəqwo  ad  dangat,  makrəxiwonne  bad dangat.  
2381. Ǧan: ʕAmmo Išoʕ hat bad dəquqe dəqlox bərġəl?
2382. ʕAmmo Išoʕ: (Gaḥxo)  E  dəqlan,  dəqlan,  naqqawoṯo  dayqinawo.  Naʕimo wi  i naqqayo: “Hema w haye, w haye haye..." W flan əmmiwo.  Kul  ʕaṣro-ḥamšaḥṣar (10-15) əzzənwo b xaṣra əmmiwo ‘raq w raq‘ bi xaṣrayo w mayo. Han naqqa  kul ḥa baynoṯayye, makrəxiwo, maqləbiwo ʕal iḏayye...
2383. I aṯto: W kətwo kačkat...
2384. ʕAmmo Išoʕ: Maqləbiwo u bərġəl ʕal iḏayye.
2385. Ǧan: Bu čaġ əno d maṭino, aʕ ʕlayme əzzənwo lu  diyoqo  du  bərġəl  lašan  d ḥozən aʕ ʕlaymoṯo. Bu čaġ dəṯxu ste hawxa we?
2386. ʕAmmo Išoʕ: E e e tamam hawxa, tamam. Kulle məbliwo,  ak  kačkat  u  ḥa  d rəḥmiwo, mawbəliwo ak  kačkat  qəm  iḏayye  w  saymiwo  qabadayiye  mqabəl dəṯṯe. (Gaḥxo) Hawo, hawxa  mafətiwo  u  waxtaṯṯe  hawxa.  Latwo  i  naqqayo talawizyonat w radyowat mede latwo. Eee i naqqayo kətwo i  naqqayo  makkinat du zmoro, kətwolle  plaqat,  kətwolle  hawxa  hno  boriyat,  maḥtiwo.  U  ḥa duwewole hawo, maḥətwole w dayqiwo, u ʕamo kule šəmʕiwo, iii,  kəlla i makkina də flan ḥa kzəmro. Zəmriwo bap pilaqat.
2387. Ǧan: Koṯe l bolox hat ʕlaymo bə diyoqo  d  bərġəl,  nošo  mənayxu  də  mḥele dəquqo ʕal iḏe d kačke?
2388. ʕAmmo Išoʕ: Naqlawoṯo ḥəkmiwo, naqqawoṯo ḥəkmiwo, naqlawoṯo  ġalabe  mənayye məṭwəriwo idoṯayye. Ḥəkmiwo ḏət, b maḏʕo aw dlo maḏʕo. Hən mənayye b  maḏʕo, hən mənayye dlo maḏʕo (gaḥxo) huwewo naqqat qazawat.
2389. Ǧan: U diyoqo du bərġəl ayko huwewo?
2390. ʕAmmo Išoʕ: ʕAl an adroṯo, ʕal i šeno. D lo ʕal i šeno lə kowe diyoqo.
2391. Ǧan: Aʕ ʕlayme w aʕ ʕlaymoṯo aydarbo šəmʕiwo bu diyoqo du bərġəl?
2392. ʕAmmo Išoʕ: Əmmiwo lə ḥḏoḏe xabro: “Toxu!“ Əzzənwo bəṯrayye: “Toxu  lu  diyoqo l gabayna, adyawma kətlan  bərġəl,  toxu  duqu...“  Əzzənwo  bayto  b  bayto kurxiwo: “Toxu duqu  aʕmayna  w  toxu  maqlebu.“  əmmiwo  lak  kačkat:  “Toxu maqlebu!“ W lax xortin: “Toxu duqu!“ U ḥa  d  kətwole  aḥəl  əzzewo  bəṯər  u ahlayḏe w uṯewo w dayqiwo.
2393. Ǧan: Bəṯər me d diq u bərġəl mən saymiwo?
2394. ʕAmmo Išoʕ: Bəṯər han naqqa gəršiwole,  mḏaranwole,  mawfəqiwo  u  bərġəl  l ruḥe, w u samdo l ruḥe. Kul mede fərqiwole. Kətwolle ʕarbole,  baʕ  ʕarbole.  U bərġəl daʕ ʕarbole l ruḥe we, u ʕarbolo  du  samdo  l  ruḥe.  W  kətwo  hən mənayye ʕarbole məfqiwo u qamḥo, ʕərwiwonne.  
2395. I aṯto: Aḥna kətwolan ḥamšo-əšto (5:6) ʕarbole.
2396. Ǧan: I fərto ema məfqiwola?
2397. ʕAmmo Išoʕ: I fərto i naqqa d dayqiwole mḏaranwole. Bəṯər məd  mḏaranwole  i fərto əzzawo l xaṣra, u bərġəl fašwo l xaṣra w hedi fərsiwole ʕal i arʕo.
2398. Ǧan: I fərto mən saymiwo biyya?
2399. ʕAmmo Išoʕ: Mawbəliwola saymiwola mxaddat. U ḥa  d  kətwole  lazəm  mxaddat, ubewole samwole mxaddat w d lo mawbəliwola laḥ ḥəyewən.
2400. Ǧan: Koṯe l boli naʕimo wi, ʕal i adrayo d be qariwi Brahim  d be  Šabo,  naqqa ḥḏo daməxina qəm i danoke...
2401. I aṯto: Qəm u šloqo.
2402. Ǧan: Qəm u šloqo e. Daməxno, lə kuḏaʕno  foṯe  d  ṣafro,  bəṯər  mə  qləbtət lalyo we, aṯiwo hawo, əšme mən we u bakčiyawo...
2403. ʕAmmo Išoʕ: U Saʕdo?
2404. Ǧan: Lo, hawo u ṭayo, u ṭayo, uuuu huwewo tamo bi šawṯo d be Saʕido...
2405. ʕAmmo Išoʕ: Əəəəəə.
2406. Ǧan: Ḥaǧiko, ḥaǧiko...
2407. ʕAmmo Išoʕ: E e e ḥaǧiko, e ḥaǧiko, e ḥaǧiko...
2408. Ǧan: Aṯi ʕətmo we. Kətwole kiso b iḏe w maḥəsse buwwe w qayimile...
2409. ʕAmmo Išoʕ: (Gaḥxo) ḥaǧiko e. Ḥaǧiko e bakči we.
2410. Ǧan: Qašti qayimo...
2411. ʕAmmo Išoʕ: Kətwo Ose... Qayimo qaštox qayəmole?
2412. Ǧan: Qayimole əmmo: “Ḥaǧiko ma ta naskər ha!“
2413. ʕAmmo Išoʕ: (Gaḥxo) Laǧan d uṯewo gonəw lo?
2414. Ǧan: Kiso ḥəworo b iḏe, lu gnowo aṯiwo.
2415. ʕAmmo Išoʕ: Gənawwo?
2416. Ǧan: Meqəm ste hawxa mede huwewo?
2417. ʕAmmo Išoʕ:  E  huwewo.  Naqqawoṯo  huwewo.  Uṯanwo.  U  bərġəl  duwewo,  də mḥayṣəliwo  gənwiwole.  Maltəmiwole  man  adroṯo  d   l uzzənwo   qume,   d lə nəṭriwole, maltəmiwole məbliwole ač čalkoye.  Uṯanwo  məbliwole.  Han  naqqa nəṭriwole b lalyo, dəmxiwo qəm u bərġəl.  
2418. Ǧan: Koṯe l bolox hawxa ḥadisa?
2419. ʕAmmo Išoʕ: E koṯe l boli d  hawi  ġalabe  gnowo.  Mawballe  ab  bərġəlaṯṯe, gnəwənne, fayiši dlo  more,  huwewolle  manəʕiye  l əzzənwo  qumayye.  Uṯanwo (gaḥxo) b lalyo maltəmiwo u bərġəl xəd kətyo,  mahzəmiwole.  E  koṯe  l  boli hawxa masayəl.  
2420. Ǧan: ʕAmmo Išoʕ hawxa qayṭo ḥemo, bərġəl ʕal an  adroṯo.  Aṯi  maṭro?  Ǧari hawxa mede?
2421. ʕAmmo  Išoʕ:  Uṯewo  maṭro,  naqqawoṯo  ġalabe   ʕal   u   bərġəl,   əzzənwo maltəmiwole, maḥtiwo aʕle maršat, hol  d  əzzewo  u  maṭro.  Naqla  ḥreto fərsiwole. Maltəmiwole, maḥtiwo  maršat  ġalabe  hawi  maṭro uṯewo ġalabe. Uzzənwo xayifo maltəmiwole, xayifo,  xayifo,  xayifo,  xayifo, xayifo w maḥtiwo maršat aʕle w flan d lə tore, hol d toyəm u maṭro  naqla ḥreto əzzənwo fərsiwole. Huwewo hawxa ḥadisat ġalabe.
2422. Ǧan: Bəṯər məd kaməlwo u šloqo kule w maʕbəriwole l lawġəl, han naqqa  dawre d mən uṯewo?
2423. ʕAmmo Išoʕ: Han naqqa bəṯər uṯewo  waxt  dak  karme.  Han  naqqa  saymiwo  u dibəs, saymiwo i ḥarire, saymiwo i ʕqude, saymiwo kul mede...
2424. Ǧan: Čaġ du qṭofo daʕ ʕənwe we...
2425. ʕAmmo Išoʕ: Du  qṭofo  dak  karme.  Han  naqqa  qəṭfiwo  až  žabaš,  qəṭfiwo manṭanwo fuǧe. Han naqqa budewo u qṭofo daž žabaš, bəṯər  qəṭfiwo  ak  karme maʕ ʕənwe  saymiwo  dibəs  w  saymiwo  ḥarire  w  saymiwo  ʕqude  w  saymiwo pastiq...  
2426. Ǧan: Hatu ayko kətwolxu warze?
2427. ʕAmmo Išoʕ: Kətwolan warze, aḥna kətwolan məlk ġalabe  kayiso.  Kətwolan  bu darbo də Kfar-ʕElo, kətwolan b Qab-Šwilo, kətwolan  bu  Šalwo,  kətwolan  bu Ṣadro, kətwolan bi Ṭərraše, kətwolan baḥ Ḥuwle, kətwolan.
2428. Ǧan: Ayko kətwolxu karme?
2429. ʕAmmo Išoʕ: Karme kətwolan bab  Bəkraniyat,  ak  karmayḏan  Bab  Bəkraniyat.  Kətwolan tre karme, ḥa u Karmo Rabo w ḥa u Mazrona, tre karme kətwolan.
2430. Ǧan: Qamayto u qṭofo daw warze budewo əlla dak karme?
2431. ʕAmmo Išoʕ: Qamayto aw warze bəṯər ak karme. 15 b taməz  kmaḥti,  ksaymi  an abšoṯo, 15 b taməz ksaymi aʕ ʕənwe du karkuš apšoṯo, w b  təšrin  kʕəṣri  aʕ ʕənwe.
2432. Ǧan: Kətwolxun maʕsarto bu karmo?
2433. ʕAmmo Išoʕ: E kətwo maʕsarto bu karmo d šeno naḏəfto,  mašəġinawola  w han naqqa ʕəṣrinawo w mulenawo bat tanagat w nəqlinawo ʕal aḥ ḥmore.
2434. Ǧan: Ṭaqriban kmo tanagayat uṯewo?
2435. ʕAmmo Išoʕ: Uṯewo ʕəsri (20) tanagayat,  tleṯi  (30)  tanagayat,  arbi  (40) tanagayat, ʕəsri (20) tanagayat, mo (100) tanagayat kit hən mənayye  uṯanwo.  Xəd bə Ḥana bə  Karimo  uṯewolle  mo  (100)  tanagayat  d  maye.  Han  naqqa maqləbiwo, mzabniwo w saymiwo w ubiwo xer dəṯṯe w saymiwo  dibəs  w  saymiwo ʕqude.
2436. I aṯto: Ešqaḏ aṯiwolan zəd mə mo (100) tanagayat.
2437. ʕAmmo Išoʕ: E uṯewo, uṯewo, uṯewo ġalabe. Han naqqa hən  mənayye  ubiwo  xer dəṯṯe, ubiwo  lad  dostin  dəṯṯe,  lu  ahlaṯṯe:  “Toxu  mawbelulxu  ṭaʕno  d ʕənwe...“ hala “ d maye...“ w ubiwunne,  mšayʕiwunne  bat  tanagayat,  kətwo hawxa ʕade mfarqiwo lə ḥḏoḏe.  
2438. Ǧan: B Məḏyaḏ saymiwo dibəs əlla lo?
2439. ʕAmmo Išoʕ: Kul ḥa samwo bu bayto, u dibsayḏe bu baytayḏe.  Marṯaḥwole  bad daste...
2440. Ǧan: Mam maye daʕ ʕənwe?
2441. ʕAmmo Išoʕ: Mam  maye  daʕ  ʕənwe.  Marṯəḥiwonne  w  qayšiwonne  hol  d ḥulamwo, han naqqa əḏʕiwo, hedi manḥətiwole w maḥtiwo  ġer  mene.  Maḥtiwole bal lagane hul d qoyər.
2442. Ǧan: Bak karmaṯxu kmo šəklat d ʕənwe yuʕewo?
2443. ʕAmmo Išoʕ: Kətwo Mazrona, kətwo Zaynabi, kətwo Karkuš, kətwo  Zayti,  kətwo ḥassani, əəəə šəklat šəklat. Kətwo kome.  Kətwo  šawʕo-tmənyo  (7-8),  ʕaṣro (10) šəklat d  ʕənwe.  Kətwo  Zaynabi,  kətwo  Mazrona,  kətwo  kome,  kətwo Karkuš, kətwo ḥassani, kətwo Zaynabi, kətwo...  
2444. I aṯto: Hawo u karmo ʕloyo kule...
2445. ʕAmmo Išoʕ: Kətwo m ayko kuḏaʕno alfo šəklat..
2446. Ǧan: Bak karme kətwolxun dawme?
2447. ʕAmmo Išoʕ: Kətwo tene. Tene w luze. Tene w luze kowe bak karmayḏan. Ġer  mə tene w luze lə kowe mede ḥreno.
2448. Ǧan: Tuwaṯ latwolxu?
2449. ʕAmmo Išoʕ: Lo tuwaṯ bak karme lə kowe. Yasaq yo. E lə kowe tuwaṯ bak  karme.  Tuwaṯ kowən bab bote, bab baxčat dab bote kowən.
2450. I aṯto: Kətwolxu ʕazrənto ste.
2451. ʕAmmo  Išoʕ:  E  ʕazrone,  kowe  ʕazrone,  gangərose  kowe  hawxa.  ʕAzrənto naʕəmto yo, eh... Si sato, tamo kowe qene daq qaqone, əzzanowo l tamo,  uṯanwo aq  qaqone  l   tamo   laydiwo   tamo,   əzzanowo   məskinawo   aq   qaqone, mawbəlinawolən,  ṭurenawo  ab  beʕaṯṯe,  d  əḏʕinawo   aq   qaqone   ayko ne.  Məskinawolle.
2452. Ǧan: U ksoḥo dak karme ema budewo?
2453. ʕAmmo Išoʕ: Bə zbaṭ kowe. U ksoḥo dak karme bə zbaṭ yo.
2454. I aṯto: Uʕdo də ksəḥḥe ak karme.
2455. ʕAmmo Išoʕ: E, u ksoḥo dak karme bə zbaṭ yo. Uʕdo ak karme, gabayna b  Məḏyaḏ uʕdo ftəḥḥe, uʕdo u ṣiboro yo, haman haman  ftəḥḥe,  uʕdo  ak  karme  kfətḥi.  Uʕdo ftəḥḥe, əšmo əšmo ftəḥḥe uʕdo. Hawən.
2456. Ǧan: Bəṯər məd kaməl u qṭofo kule, han naqqa dawre d mən uṯewo  d  saymi  an noše?
2457. ʕAmmo Išoʕ: Han  naqqa  u  ʕamo  d  kətwole  arʕo,  budewo  zuraʕwo.  Budewo zuraʕwo, nuqalwo zawlo lan arʕoṯo, uuuuu han naqqa budanwo zərʕiwo  aḥ  ḥeṭe w bəṯər zərʕiwo aṣ ṣʕore, bəṯər zərʕiwo aṭ ṭlawḥe, bəṯər zərʕiwo  ak  kušne, bəṯər zərʕiwo aḥ ḥəmṣe. Hani kulle bu dawro ne. Bəṯər, lə fayšiwo, kul  zawno kətwole mawsəm. Bəṯər zərʕiwo u daḥno, zərʕiwo u  pačik,  zərʕiwo  aw  warze ʕam ḥḏoḏe. Han naqqa hani kulle kətwolle waxtat.
2458. Ǧan: Bəṯər mi ḥalyuṯo uṯewo čaġ du nḥoro?
2459. ʕAmmo Išoʕ: U nḥoro dad darmala ste, han  naqqa  u  ḥa  d  kətwole  darmala, bəṯər mad darmala, bəṯər mu təšrin ḥaroyo budanwo han  naqqa  bu  nḥoro  dad darmala.
2460. I aṯto: Saymiwo qaliyat w saymiwo...
2461. ʕAmmo Išoʕ: Saymiwo qaliyat w kəsdiwo  u  baṣro  mmalḥiwole,  tulanwole  bad dane, mulanwole bag gawde.
2462. Ǧan: I qaliye aydarbo saymiwola?
2463. ʕAmmo Išoʕ: I qaliye marṯəḥiwola w maḥtiwola hno, u bʕiǧo du  duv  w marṯəḥiwola,  marṯəḥiwola  bad  daste  hul  d   səmqowa.   Han   naqqa manḥətiwola, qayrowa w mulanwola ba, ba dgəšyoṯo.
2464. Ǧan: U baṣro ksido b mən maḥtiwole?
2465. ʕAmmo Išoʕ: Maḥtiwole bah hne, bad dane, hən mənayye bad dane w hən  mənayye bag gawde, bag gawde du sawal. B gawe du galdo du sawal, ṭuranwole  u  gawdo xəd, xəd i mayʕo, xəd i hno w maḥtiwole  tamo.  Hən  mənayye  maḥtiwole  bad dane.
2466. Ǧan: ʕAmmo Išoʕ hat naʕimo, koṯe l  bolox  i  naqqa  d  əzzoxuwo  law  warze aydarbo ṣaydituwo u ḥuldo?
2467. ʕAmmo Išoʕ: Afandəm əzzanowo law warze. U ḥuldo taḥt i arʕo kʕowəd,  samyo yo mat tarte ʕayne, kmaləx taḥt i arʕo. Kfutaḥle qanalat, annaqqa  uxalwo  aw wariḏe daš šərure. U wariḏo d uxalwo u šəruro, u šəruro  nušafwo.  An  naqqa fətḥiwo taḥt u šəruro qanal w gəd  əzzənwo  maḥtiwole  muklo  w  luṣanwo aʕle. Han naqqa gəd fətḥiwole naqwo lalʕəl, han naqqa məd  aṯiwo,  huwwe gəd nufaqwo u ʕafro b qamuṯe  stene.  Han  naqqa  maḥtiwo  i  səkkino  qume, mawfəqiwole w qəṭliwole.
2468. Ǧan: Kətwo ġalabe ḥulde i naqlayo?
2469. ʕAmmo Išoʕ: Ḥulde kətwo, i arʕo d kətwoba warze, huwewo ḥulde ġalabe  biyya.  ʕAṣro-ḥamšaḥṣar (10-15) ḥulde huwewo biyya. Han naqqa  u  ʕamo  huwewo  moro ġalabe laḥ ḥulde. Qəṭliwonne ġalabe, ḥəfḏiwo aʕlayye dlə maḥrəwi aw warze.
2470. Ǧan: Meqəm latwo əmkan d maḥtənne samo?
2471. ʕAmmo Išoʕ: E lə kuḏaʕno, əmkan latwo i naqqayo.  Čəngi  taḥt  i  arʕone,  d maḥti ayko  gəd  maḥti  u  samo?  U  ḥuldo  taḥt  i  arʕo.  Bəṯər  naqlawoṯo fətḥiwonne naqwe, maḥtiwonne samo b gawe du  laḥmo,  maḥtiwonne  b  gawe  du naqwo, uṯewo uxalwo maṯwo.  
2472. Ǧan: Naqla mede lə msəkxu ḥuldo saġ w manṭalxu li šawṯo?
2473. ʕAmmo Išoʕ: Bele ḥulde saġ manṭanwo.  Msəkke  ġalabe,  manṭanwo,  məštaʕelan buwwe, samyo marfenawole məštaʕenawo buwwe. Ġalabe msəkke,  ġalabe  manṭalle saġ.
2474. Ǧan: U ḥuldo mən šəkəl yo?
2475. ʕAmmo Išoʕ: Komo yo komo yo...
2476. Ǧan: Kmo raġloṯo kətle?
2477. ʕAmmo Išoʕ: Raġloṯo kətle w ʕayne latle.  Qarʕo  w  raġloṯo  kətle  w  ʕayne latle. Abadan.
2478. I aṯto (Fərdo): Šəkəl diḏe xəd u ʕəbugro yo...
2479. Ǧan: Danwo, ha xəd u ʕəbugro yo.
2480. ʕAmmo Išoʕ: Danwo kətle xəd u ʕəbugro, ʕaynan w arbaʕ raġloṯo, ʕal an  arbaʕ raġloṯo, kətle qarʕo. ʕAyne latle. Bas ʕayne latle. Yaho  aydarbo  kʕoyəš  u ḥaywanano dlo ʕayne?
2481. Ǧan: Kətle nqoḥo qawyo...
2482. ʕAmmo Išoʕ: He?
2483. Ǧan: Naqoḥo yo, qawyo knoqəḥ.
2484. ʕAmmo Išoʕ: E, yaʕni dlo ʕayne.
2485. I aṯto (Fərdo): Naqoḥo yo, naqoḥo.
2486. Ǧan: ʕAl u nqoḥo kəzze huwwe.
2487. ʕAmmo Išoʕ: E. Han naqqe uʕdo layto maḥ ḥuldanək harke?
2488. Ǧan: Maḥ ḥuldani?
2489. ʕAmmo Išoʕ: E.
2490. Ǧan: Lə kuḏaʕno. Bam momo kito. Bas harke, e  harke  kətle  mede  də  kʕoyəš aʕle. Bu Ṭuro lə kḥuzenale. D əmmina b Məḏyaḏ warze we,  huwenawolən  moro  w mawxa əḏʕinawole ġalabe, ḥuzenawole.
2491. ʕAmmo Išoʕ: Hawxa yo, hawxa yo, tamam e.
2492. Ǧan: ʕAmmo Išoʕ bu Ṭuro kətwo dabibe ġalabe. Ayna dabibe maḏəriwo aw  warze?  Ak karme? Əšmonayye koṯən l bolox?
2493. ʕAmmo Išoʕ: Aġlab at taʕle, an arnuwwe maḏəriwo aw warze ġalabe.
2494. Ǧan: Dabibe ʕAmmo Išoʕ dabibe...
2495. ʕAmmo Išoʕ:  Dabibe  ḥayyat  huwewo,  afandəm  huwewo  masala  ṭayre,  hawxa maḥrəwiwo, hawxa ləqṭiwo aw  warze.  Masala  aš  šərure  bənne.  Ṭayre-mayre huwewo.
2496. Ǧan: Kətwo ḥaršəfyoṯo, dabibe hawxa naʕime...
2497. ʕAmmo Išoʕ: Ḥaršəfyoṯo taḥt i arʕo kətwo, hanək ʕəwdiwo taḥt i  arʕo  wayye.  Kan maḏəriwo, mə laltaḥ maḏəriwo. Kan kətwo...
2498. I aṯto (Fərdo): Kətwo u mašoṭ, u mašoṭ.
2499. ʕAmmo Išoʕ: Mašoṭ kətwo, mašoṭ laḥ ḥeṭe yo. U mašoṭ daḥ ḥeṭe uxalwo  aḥ  ḥeṭe kulle. I šato d huwewo mašoṭ, aḥ ḥeṭe, kulle uxewolle, u ʕamo fašwo kafino.
2500. Ǧan: Aydarbo zadwo hano?
2501. ʕAmmo Išoʕ: Hawo bi hawa uṯewo. Uṯewo hawa rabṯo ġalabe, ṭavat.
2502. I aṯto (Fərdo): Latyo hawo! Hawo u qamṣo yo, u qamṣo yo.
2503. ʕAmmo Išoʕ: Mašoṭ ste kətwo, u mašoṭ stene u qamṣo ste. U mašoṭ stene  uṯewo baq qaflat, maḥətwo ʕal u zad, uxalwo u ḥalwaṯṯe, maṣwole, fayšiwo dlo zad.
2504. Ǧan: Naʕimo wi əzzanowo law warze, əmmiwo: “Kito mərmərke ʕal aš šərure“...
2505. ʕAmmo Išoʕ: Mərmərke, naʕəmto yo hayo. Kmaḥto  ʕal  aš  šərure,  kmaḥrəwo  aṭ ṭarfe daš šərure. I mərmərkayo naʕəmto yo.
2506. Ǧan: Ġer mena hawxa mən dabibe kətwo?
2507. ʕAmmo Išoʕ: Kətwo mərmərkat, kito masala hno pərpayrat, kito  masayəl  hawxa ġalabe... E pərpayrat, kito masayəl dədwone hawxa  rabe  maḏəriwo  u  sawal, hala  maḏəriwo  aw  warze,  u  kətono,  maḏəriwo  am  masayəlani.   Hani   i ṭabiʕiyaṯṯe hawxa yo.  
2508. Ǧan: ʕAmmo Išoʕ balki hat ste hawət nəṭuro qəm warzo  aw  karmo.  B lalyawoṯo ḥəs daṣ ṣərṣəre uṯewo ʕayn xəd u ḥəs di mosiqa. Hawxa  ṣəfriwo,  hul  ṣafro.  Kətwo ġalabe šəklat d ṣərṣəre...
2509. ʕAmmo Išoʕ: Afandəm, ḥəyewən kito, kṣəfri blalyo.  Əno,  əzzanowo  dəmxinawo qəm aw warze b lalyo nošo d l oṯe manhəb aw warzayḏan, mawbəli az zabaš  w  af fuǧayḏan w flan. Dəmxinawo qumayye, e  kətwo  ḥəyewən  uṯewo  ḥəs  mənayye, taḥt i arʕo we lalʕəl mi arʕo, ṣəfriwo, zəmriwo hul ṣafro, uṯewo  ḥəs  dəṯṯe, hanək. Uṯewo hanək, ṭayre hanək xəṣuṣi xəṣuṣi ne.
Rəbbaṭ bu qayṭo
2510. Ǧan: U rəbbaṭ ema budewo?
2511. ʕAmmo Išoʕ: U rəbbaṭ b təšrin kowe. Məd baṭili ak  karme  w  hani  kəzzən  u ʕamo lu rəbbaṭ w əzzənwo w fayšiwo bu rəbbaṭ. Laǧan u  sawal  d lə  roʕən  bu Ṭuro. Amma koṯe l boli ǧəddox dayəma, dayəma, i  šato  w  aṯ  ṭraḥṣar yarḥe bu rəbbaṭ ʕam u sawal we. E kətwolxu tre qaṭʕe d sawal. Ḥa  də ʕwone w ḥa d ʕeze, e b Aloho.
2512. Ǧan: Hat azzox lu rəbbaṭ?
2513. ʕAmmo Išoʕ: Əno ste azzino lu  rəbbaṭ  e.  Naqqawoṯo  dəmxina,  əzzanowo  lu rəbbaṭ, nəṭrinawo bu dawro nawbe, kul ḥa saʕa, saʕa w  falge  laǧan  d  l oṯe ḥaramiye gonəw sawal.  
2514. Ǧan: Naqqa mede aṯi ḥaramiye?
2515. ʕAmmo Išoʕ: Lə ḥzeli əno. Əno lə ḥzeli bale  uṯewo.  Uṯewo  ġalabe  gənwiwo.  Uṯewo naqqat aḥ ḥəyewən mahzəmiwo mə qumayye, maḥəsiwo aʕlayye, rəhṭiwo,  annaqqa maḥəsiwo,  šuḏanwo  bəṯrayye  bak  kefe,  gurm  w  hay  gurm  (gaḥxo), bəṯrayye matəhiwonne. E hən mənayye muḥanwo bənne tfənag.  
2515. Ǧan: Mṣalḥe əzzoxuwo?
2516. ʕAmmo Išoʕ: Hən mənayye kətwolle tfənag. I  naqqa  dat  tfənag  tfənag we,  i naqqa d latwo tfənag, latwo tfənag. Kətwo, i naqqa d kətwo tfənag.  U  ḥa  d latwole tfənge b waṯiqa yasaq wa.
2517. Ǧan: U sawal uṯewole dewe ste?
2518. ʕAmmo Išoʕ: Dewe kətwo b Məḏyaḏ  nəquṣe.  Bale  larwal  kətwo  dewe  ġalabe, mawbəliwo sawal naqlawoṯo, mahzəmiwo u sawal w əxliwole.  Qəṭliwole.  Duwewo fərṣa ʕal ad dewe lə mqaṣriwo. Han  naqqe  huwewolle  ar  ruʕye,  huwanwonne moro, huwanwo kalbe aʕmayye. Ak kalbe d ḥuzanwo ad  dewe,  əzzənwo  bəṯr  ad dewe, nəwḥiwo aʕlayye. Ezzənwo bəṯrayye, han  naqqa  u  ruʕyo  muḥewo  bənne tfənag mahzəmiwo. U ruʕyo muḥewo bənne tfənag mahzəmiwo.
2519. Ǧan: Ar ruʕyaṯxun čalkoye wən, səryoye wən?
2520. ʕAmmo Išoʕ: Kətwo səryoye ste, kətwo čalkoye  ste  w  kətwo  ṭaye  stene,  e kətwo mə Ṣaləḥ, kətwo mi Kafarbe, kətwo mə Baǧənne, kətwo mə Kavnas,  huwewo m kul dukṯo. U ḥa d luwewole šuġlo  uṯewo  samwo  ya  hno  rəbbaṭiye,  hala rəʕyuṯo, ya samwo greʕuṯo. Aḥna ḥzelan kətwolan greʕe čalkoye  ste  w  greʕe ṭaye stene.
2521. Ǧan: Mən saymiwo ag greʕani?
2522. ʕAmmo Išoʕ: Dəwriwo,  ḥəṣdiwo,  nəqliwo  zawlo,  huwanwo  moro  lu  sawal  w xədmiwo bu bayto.
2523. Ǧan: Məqqa ubetuwolən kallat, mʕaš i naqqayo?
2524. ʕAmmo Išoʕ: Kətwo i naqqayo, kul əšto (6) yarḥe ubiwonne, hən mənayye  ḥamši (50) noṭat,  hən  mənayye  mo  (100)  noṭat.  I  naqqayo  ak  kallat  ġalabe qiymatli wən. Latwo kallat i naqqayo. Əšto (6) yarḥe b ḥamši  (50)  noṭat,  b mo (100) noṭat. Hawxa huwewo, šəqliwo əǧra.  
2525. Ǧan: W fayšiwo gabayxu məklo w štoyo?
2526. ʕAmmo Išoʕ: Məklo w štoyo w aǧ ǧulaṯṯe, ubiwonne  i  naqqa  d  dəmxiwo  ste, ubiwonne badle  d  ǧule  ḥaṯto,  maǧbur.  Maǧburi yo  hayo.  Ubiwonne  badle: šarwolo w qəməsto w hno  gomlak  gəd  əbiwonne  maǧburi  hanək,  i  naqqa  də knəfqi... ḥaṯe gəd ubənnene. W i naqqa d kətwayye tamo ste ubiwonne ǧule  ʕal qarʕayye, mbadliwo aǧ ǧulaṯṯe w mašəġiwonne kul šabṯo. Suḥanwo  w  flan,  u muklaṯṯe w u štoyaṯṯe kule ʕal more du bayto we.
2527. Ǧan: Ag greʕani gabayxun bi dərto huwanwo?
2528. ʕAmmo Išoʕ: Gabayna bu bayto, ʕaynan huwanwo, gabayna huwanwo. Ar  ruʕye  bu Ṭuro huwanwo w bak kozat, bale ag greʕe bu bayto xədmiwo. Kətwolan  ḥa  əšme Tamməro, mə Ṣaləḥ greʕo we.  I  šato  w  aṭ  ṭraḥṣar  (12)  yarḥe  gabayna we.  Nuqalwo zawlo w  əzzewo  amṭewo  mədone  mi  šuqo,  manṭewo  baṣro,  manṭewo fekiye, əzzewo huwewo moro lu sawal w flan. Hawxa huwewo, haṯeyo.
2529. Ǧan: Ġer mano Tamməro kətwolxu greʕe?
2530. ʕAmmo Išoʕ: Kətwo Tamməro, kətwo ḥreno, ḥa mi Kafarbe əšme...
2531. I aṯto: Kətwo Tamməro, kətwo Saʕdo, kətwo...
2532. ʕAmmo Išoʕ: Saʕdo čalkoyo we...
2533. I aṯto: Hno.
2534. ʕAmmo Išoʕ: Hedi, hedi haaa! Nafəl, ġamo layto...
2535. I aṯto: Kətwolan ʕAbdəko...
2536. ʕAmmo Išoʕ: ʕAbdəko, ʕAbdəko, e. ʕAbdo...
2537. Ǧan: ʕAbdəko...
2538. ʕAmmo Išoʕ: ʕAbdo e, ʕAbdo. Uʕdo kəlle bə hno yo, kəlle  b  Hollanda.  Kfoyəš kəlle b Hollanda yo.
2539. Ǧan: Məqqa fayəš sidayxu?
2540. ʕAmmo Išoʕ: Fayəš kibe ḥṣar (10) əšne gabayna. Kul  šato  uṯewo  u  babo,  bə Yusəfe Laḥdəko, abre d Yusəfe Laḥdək we. Ġalabe  zʕuro  kayiso we,  naḏifo we, ġalabe afandi we. Huwewo gabayna. Qamayto b ḥamši (50) noṭat w  bəṯər  hawiwo b mo (100). Kul əšto (6) yarḥe mo (100) noṭat ubinawole, xudamwolan.  
2541. Ǧan: Bu rəbbaṭ mən čaġ əzzoxuwo l qəm u sawal lu Ṭuro?
2542. ʕAmmo Išoʕ: ʕAṣriye,  b lalyo  gəd  əzzano  məblina  i  ḥšəmto  dar  ruʕye  w əzzanowo.  Han  naqqa  nəṭrinawo  aʕmayye  nawbe.  Ar  ruʕye  bəṭliwo,  aḥna əzzanowo nəṭrinawo nawbe, kul  ḥa  tarte  saʕat.  Qayminawo  bayn  u  sawal, kərxinawo ṣəfrinawo, u sawal  d lə  zoyəʕ  w  d  l oṯe  dewe  lə  ḥḏorayye  ya ḥaramiye mede. Hol ṣafro bu dawro nəṭrinawo. Məd  hawi  ṣafro  aḥna  gəd uṯenawo lu bayto, hənne gəd əzzənwo lu Ṭuro.
2543. Ǧan: Aydarbo məttafqituwo ‘bə flan dukṯo gəd ḥuzena ḥḏoḏe‘?
2544. ʕAmmo Išoʕ: E gəd əmmina adlalyo u rəbbaṭ b Qayasa yo. Gəd əzzano l  Qayasa, yaxut bu Sarguno, gəd əzzan lu Sarguno, yaxut baṭ ṭərrašat, gəd  əzzano  laṭ ṭərrašat, ya baḥ  ḥuwle  gəd  əzzan  laḥ  ḥuwle.  Ar  ruʕye  ḥuzanwo  ḥḏoḏe, ubiwolan xabro adyawma... Han naqqa əzzanowo  b  ḥaq!  Uṯanwo  marwəʕiwo  bi arʕayḏi b ḥaq lašan u zawlo di arʕo. Marwəʕiwo bi arʕayḏox b ḥaq.  
2545. Masala  u yawmo bə tloṯo (3) noṭat, b arbʕo (4) noṭat,  u  qaṭʕo  b  ḥamšo  (5)  noṭat ubewo ḥaq du sawal də krowəʕ bi arʕayḏe. Han naqqa aḥna məblinawo  u  muklo.  Hən mənayye i naqqayo u muklo aʕlayye we,  hənne  məbliwo  u  muklo,  saymiwo muklo lar ruʕye tamo.
2546. Ǧan: Yaʕni u ḥaq am more du qaṭʕo ubiwole?
2547. ʕAmmo Išoʕ: Hən mənayye, u muklo dar ruʕye, qəsəm aʕlayna,  qəsəm  ʕal  more di arʕo, ʕal u bazar we, ʕal bazar... Dowe,  adyawma  gəd  oṯən  li  arʕayḏox rəwʕi aʕla, gəd umarwo: “Yabo u muklo aʕli,  lə  saymitu.  Əno  gəd  samno  u muklo lar ruʕye.“ Gəd samwolle bərġəl w baṣro, ya gəd samwolle  hno,  dolma, ya gəd mawballe labaniye, ya gəd  samwolle  aprax,  ya  gəd  samwolle  mede.
2548. Mawbalwo lar ruʕye kulle.  Gurašwo,  ʕam  ḥḏoḏe  əxliwo  w  mawbewolle  aʕme ǧəġarat-məġarat, ubewolle tətun. (Gaḥxo) I naqqayo kətwo tətun, mawbəliwo  u tətun, latwo ǧəġarat hawxa malife, kulle manək mu tətunawo ubiwonne.
2549. Ǧan: Bu čaġawo mən məklo məblituwo lar ruʕye?
2550. ʕAmmo Išoʕ: Kətwo labaniyat, kətwo aprax, kətwo bərġəl w baṣro,  hawxa  mede fan latwo. Kulle, hawxa mede qaba əxliwo. Kulle, latwo mede,  aprax,  danoke hala hno labaniye, əšma mən yo gabula  əəəə  u  mede  kayiso,  hawxa  mədone.  Latwo mədone ʕal u fan. Hawxa mədone xəd harke latwo.
Me Awruppa l Məḏyaḏ
2551. Ǧan: Ač čato, bu qayṭo (1996) azzox l Məḏyaḏ.  Bi  məzəltaṯe  mən  ḥzelox  b Məḏyaḏ? Kibox d maḥkatli?
2552. ʕAmmo Išoʕ: Naʕəm... Afandəm əno azzino ač čato l Məḏyaḏ, bu yarḥo d  taməz.  Azzino, 27 bə ḥzirən rawəxina bi ṭiyara azzano. U 29 bə ḥzirən maṭina  l Məḏyaḏ. Məḏyaḏ əšmo ṣəroye  fayəšba.  Yaʕni  fayəšba  ʕazami  ʕazami,  ənkan ġalabe w əšmo maš 70 lat 80 bote fayəšba. Faqire w zangin  w  more  d  šuġlo hanək fayiši. 
2553. Bas aḥna azzano, dlo meni l ḥaǧǧi Amin w  lu  Yusəf  bə  Gawwo mawtawwolle ḥa bu baytayḏi. Ḥa pis kətle tarte niše səryoye...  w  səmli  lə səmli əšqaḏ gəd mzabannowolle laṣ  ṣalḥoye,  mu  bayto  lə  nafəq.  Aṯənwoli məštəriye... ač čato l aṯi məštəriye nošo.  Qayəm  ǧbərno  hulile  maṯe  alfo (200 000) čiki baynoṯayna zlamat w mwaṣatte, hulile...
2554. I aṯto (Fərdo): Maṯe məlyune! (200 000000)
2555. ʕAmmo Išoʕ: Hala maṯe məlyune (200 000000) kallat w  mawfaqli.  W  ṭreli  ab bote kulle xalye w maḥətli ḥa nawbači qumayye w aṯino.
2556. Ǧan: Mən we əšme hano?
2557. ʕAmmo Išoʕ: ʕAbdo, ʕAbdo Aǧar yo, aṣəl  diḏe  sayyid yo,  mə  Gundəkxaǧǧe yo.  Kətle tarte niše səryoye ḥḏo mə Bote w ḥḏo mə Hassana.
2558. Ǧan: Ṭaye hawən hani!?
2559. ʕAmmo Išoʕ: At tarte niše səmile ṭaye. Mə ḥḏo kətle əšto-šawʕo (6-7) abne  w mə ḥḏo ste kətle tloṯ-arbo (3-4) naʕime.
2560. Ǧan: B Məḏyaḏ kul nošo koḏəʕ buwwe?
2561. ʕAmmo Išoʕ: W kulle, u ʕamo,  kulle  kəḏʕi  buwwe.  Hano  šqile  tarte  niše səryoye, ḥḏo bətayto i barṯo du Səlo, i barṯo du Malke di Mannəke w ḥḏo  ste mə Hassana, i barṯo də, əšme di emayḏa mən yo Fərdo?  ʕAziza yo  əšma?  Mən yo lə kuḏaʕno? Əšme du babo Išo yo, Išo yo. Šqile tarte niše w kəllən gabe.  At tarte...
2562. Ǧan: Hani bi zoriye mədile ʕammo Išoʕ?
2563. ʕAmmo Išoʕ: Afandəm huwwe mahzəmile, ənkan maʕǧəbile, hənne nafili bəṯre  lə kuḏaʕno. Kəmmi, ḥḏo mənayye i graʕto di Šano d be Zġayra wa.  Goya...  huwwe əzzewo l tamo, hayo hulaleyo w ḥḏo stene  mahzəmole.  Bətayto wa.  Han  naqqa huwwe huwewo bab bote du Karim d be  Bəṭṭe  i  naqqayo,  hiyya  huwanwo,  hən kətwolle bayto tamo ǧiran d be Karto. E aydarbo  mnasaba  čiko  baynoṯayye  w mahzəmole, səmole ṭayayto. At tarte niše ṭaye kəllən  gabe.  Uʕdo  at  tarte səryoye kəllən gabe.
2564. Ǧan: Hani lə kməǧġoli, lə kəmmi "aḥna mšiḥoye na"?
2565. ʕAmmo Išoʕ: Bele  kməǧġoli, xəd i ʕade  ṭaw  meni  w  menox  kməǧġoli,  bale hawən ṭaye, kətte naʕime, kul ḥḏo kətla əšto-šawʕo naʕime, ṭaye ne.
Ḥbise w qaṭle b Ṭurʕabdin
2566. Ǧan: ʕAmmo Išoʕ i naqqa d  azzoxu  l  Məḏyaḏ  kətwo  ʕlayme  səryoye  msike, maḥkayli aʕlayye?
2567. ʕAmmo Išoʕ: Hanək kətwo... I naqqa d azzino harke šaməʕnowo də  msəkke  arbʕo səryoye. Ḥa u Gabro muxtar, u abro di Xanəme. Gabro Toqgoz.  W  msəkwolle  u hno, u ʕwarnoyo, u Malak ʕwarnoyo w msəkwolle u abro d  Ḥabaške,  u  abro  d Ḥanna d be Ḥabaške, əšme Musa w msəkwolle u hno, u Yusəf, u abro du Šabe  d be Zġayra. An naqqe kəmmi goya hən mani...
2568. Ǧan: U abro d be Səqme yo əlla?
2569. ʕAmmo Išoʕ: Dəb Səqme e. Dəb  Səqme,  kəmmənne,  u  Yusəf  bə  Zġayra,  hano məskiwonne an arbo w fayiši mədde ġalabe w mʔaḏanne. U dayroyo  marfewole  u braziyayḏe, čənki u Yusəf u abro du aḥuno du dayroyo yo. U  dayroyo  d  kətyo bi dayro du Zaʕfaran, dayroyo...  
2570. Ǧan: Dayroyo Ṣamiyel?
2571. ʕAmmo Išoʕ: Latyo Ṣamiyel, dayroyo Brahim.
2572. Ǧan: Dayroyo Brahim.
2573. ʕAmmo Išoʕ: Dayroyo Brahim. Brahim Türker. W fəšwolle at tloṯo  ḥrene  mədde d zabno, hedi qayəm msəkanne abuqatin. Guwenlik Maḥkamasi (Maḥkame du  Amən) marfela tre mənayye, fayəš  ḥa.  Fayəš  u  Malak  uʕdo,  huwalle  tre  yarḥe taʕliq, ema gəd marfalle lə kəḏʕina.  
2574. Ǧan: Han naqqa qay məskənne hani ʕAmmo Išoʕ, mən səmme?
2575. ʕAmmo Išoʕ: Goya, kətwo larwal, hən mani di  Paqaqa  (PKK),  yaʕni  kəmmənne “Aṭ ṭalaba“ goya  ḥwanne  bab  botaṯṯe,  hənne  goya  həwwe  ifada  aʕlayye, məskənne, mərre: “Aḥna lu Gabro ḥwəlelan  lə  tre  tloṯo  bote.  W  lu  Malak ḥwəlelan, maltamlelan kallat mas səryoye... w qrewole las səryoye, l  ġalabe mənayye...“ Goya də mšayli mənayye: “Hatu huwxu kallat?...“ E ṭabi  mankarre w nošo lə mərle  "əno  həwli  kallat.  W  aḥna  kəmdagəl  l aṯi  l  gabayna."
2576. Maxlaṣṣe ruḥayye. W  hano  msəkke  bi  šuqo,  mərle:  “Ayko  fayišət?“  Mərle: “Azzino fayəšno gab u Gabro...“ Masala: “...tre-tloṯo lalye  daməxno  gab  u Gabro, tre-tloṯo lalye daməxno gab u Malak w u  Malak  maltamleli  kallat  w azzino su Yusəf, ḥulaqnowo gabe dayima. Huwewoli moro...“  W  hano  ste  d be Ḥabaške u baytayḏe bu darbo d ʕƏrnəs yo, su Gubo d ḥaqlo,  bayto  raḥuqo  mə Məḏyaḏ. 
2577. Ḥuwewo tamo goya, huwwe hawxa  xbariyat  aʕlayye  msəkənne.  Huwanne aḏiye ġalabe, mḥawlənne mə Məḏyaḏ lə Diyarbakər w mə Diyarbakər  l  Mərde  w bəṯər marfalle tre mənayye, w ḥa ste  lu  dayroyo  marfewole,  fayəš  ḥa  bu ḥabis hul l uʕdo. Heš lə marfalle, u Malak. U Malak ʕwarnoyo.
2578. Ǧan: ʕAmmo Išoʕ kəmmi, mḥəlanne ġalabe, makəwənne...
2579. ʕAmmo Išoʕ- Ġalabe mḥəlanne w čərre foṯayye w  mʔaḏanne  ġalabe  w  idoṯayye makəwənne, uʕdo kulle brinat (ǧərḥe), idoṯayye w raġloṯayye. Maṣərre  bandat w mandat, ġalabe mḥəlanne, mʔaḏanne ġalabe. Ġalabe mʔaḏanne. U Gabro  ǧġəlno aʕme bu talafon, i naqqa d šaməʕno harke də msəkke  ǧġəlno  ʕam  i  aṯto  bu talafon əmmo: “ʕAmmo Išoʕ xəd šaməʕituyo w ṣxar  u  talafon,  u  talafonayḏan kəmʕaqbile (kšəmʕile) lə məǧġolət aʕmayna.“ 
2580. Bəṯər i naqqa d  azzano  l  tamo heš lə marfewolle, qayəm i Fərdo mərlalle:  “Kiban  uṯena  l  gabayxu?“  əmmo: “Ašər baq qaflat kəzzən w oṯən l gabayna, bale u  Gabro  heš  lə  marfalle.“ Qayəm azza i Fərdo l gabayye, əno lə qadərno d əzzino, ab  botaṯṯe  darġe ne, ʕloye ne, lə qadərno əzzino l gabbayye. Bəṯər aṯino l larke  marfalle,  bəṯər mə d aṯina bə tloṯ-arbo yawme marfalle, 17 bu yarḥo i maḥkamayḏe marfalle.  W škur men d Alo kayiso yo. Bale mʔaḏanne, hayo ste ġer mede yo.
2581. Ǧan: ʕAmmo Išoʕ heš hat meqəm d oṯət  lu  Swed  b  naqqa  ḥḏo,  naqla  ḥreto qṭəlwo səryoye b Məḏyaḏ w baq qəryawoṯo ste...
2582. ʕAmmo Išoʕ: Afandəm hawo, meqəm d uṯeno qṭəlwo mə Məḏyaḏ tloṯo-arbʕo.  Qṭəlwo u Fəkri u abro du Səlo d be Faṭrus w qṭəlwo doqtor Adward w qṭəlwo  u  Yaḥqub u muxtar, u abro du Malke di Ruməke w qṭəlwo.
2583. Ǧan: U Sḥaqo...
2584. ʕAmmo Išoʕ: Heh?
2585. Ǧan: U Sḥaqo.
2586. ʕAmmo Išoʕ: U Sḥaqo d be bəəəəə hno, d be hno, d be bəəəəəə  Ṭahan,  e  d be Maqsi Baḥḥe w qṭəlwo kumarno ḥreno arbo-ḥamšo  qṭəlwo.  E  qṭəliwonne  hani, amma u sabab də qṭələnne nošo lə koḏəʕ, siyasi yo, idari yo... lə kəḏʕina.
2587. Ǧan: Kətwo u Fahmi d be Šamʕun Ḥaydo.
2588. ʕAmmo Išoʕ: U Fahmi d be Šamʕun  Ḥaydo  stene  b lalyo  aṯi  lu  bayto,  azzən nafiqi l qamuṯayye, b ġalṭo qṭəlle hawo, m darbe d qəṭli ḥa ṭayo, nəṭriwo  ḥa ṭayo gəd qəṭliwole ap Paqaqa (PKK), hənne əmmiwo,  kšubahle  w  qṭəlle  hawo stene. Abre du  Šamʕun,  u  Fahmi,  zlam  faqiro,  məskeno  d  Aloho,  yaʕni maʕlul we, qṭəlle hawo ste, azze hawo ste bi hawa. W  bəṯər  qṭəlle  nəḥloye, qṭəlle mi Xarabale, hanək u mede d šaməʕina, goya tašwiqat  mə  Məḏyaḏ  hawi aʕlayye. Azzən l qamuṯayye qṭələnne. Tamo  bayn  m  Mzizaḥ  w  li  Xarabale, qṭələnne tamo. Yatiwi b qamuṯayye, yatiwi, manḥətənne  mu  dolmiš  qṭələnne.  Šawʕo-tmənyo qṭələnne hawxa.
2589. Ǧan: ʕAmmo Išoʕ i naqqa də qṭiwolən hawo Mixayel b Hazax hat b Məḏyaḏ wox?
2590. ʕAmmo Išoʕ:  Mixayel  qṭəlle,  əno  šaməʕno  b  Məḏyaḏ wi.  Bale  ġabin  ʕal Mixayel, ġabin aʕle. Əno kuḏaʕne Mixayel gawro gaboro we.   Ġalabe  kayiso we.  Hawo ste b lalyo qṭəlle. W Šəkro u baladiya rayyəsi ʕatiqo, hawo  ste  b lalyo nafiqi l qamuṯe, mi qaḥwe azze lu bayto, mərre:  “Uṯena  aʕmox?“  Mərle:  “Lo!  L uṯetu aʕmi!“ Azzən hawo ste b lalyo, at  trani  qṭələnne  b  Hazax.  At  tre gaborani lə kməṭʕoyi, ḥayf w ġabin aʕlayye. Hala Mixayel!  
2591. Aḥna  azzan,  əno azzino lu ʕazayḏe w azzino li ǧanazayḏe, ḥaḏərno bi  ǧanazayḏe,  bi  ʕito  d Hazax, səmlanwolle ǧanaze w ḥaḏərina ʕam ḥasyo Alyas  w  tamo  maqəmme  aʕle ṣluṯo w qwərre maḥətte baq qabre w azzano l  gabayye  mʕazallan  w  aṯina  l Məḏyaḏ. Šəkro l azzino lu ʕazayḏe, bas šaməʕno də qṭəlle, ġabin ʕal Šəkro!
2592. Ǧan: Hano Mixayel w Šəkro l mane qəṭlile?
2593. ʕAmmo Išoʕ: Afandəm hani kətwolle muxaləf, lə rəḥmiwonne,  d  əzzən  qəm  di raġlo w Hazax d fayšo laṭ ṭaye. Haškara hani gabore kayise wayye. W  qədriwo mdafʕiwo ḥaq dəṯṯe  w  aḥ  ḥaqqat  d  ġer  mənayye,  qṭələnne.  At  tre  ste qṭələnne, Mixayel hawile ġalabe əšmo rabo, ġalabe  ġalabe  ġalabe.  W  Šəkro stene u faqiro qṭəlle, məralle: “Yabo gəd quṭlilox!“ Mərle:  “Əno  lə  kzaʕno!  Nošo lə kquṭeli!“ W at tre qṭələnne bi hawa.
2594. Ǧan: ʕAmmo Išoʕ kəmmi, bəṯər tlewolən u ḥayf d Mixayel šrolo yo?
2595. ʕAmmo Išoʕ: Heh?
2596. Ǧan: Kəmmi tlewolən u ḥayf d Mixayel šrolo yo?  
2597. ʕAmmo Išoʕ: E kəmmi, tlalle ḥayf diḏe goya, əmmiwo tlalle  ḥayf  diḏe,  azze ḥa naṭər b qamuṯe du qaṭəl, qṭile. Hawxa əmmiwo, šaməʕina.  Yaʕni  ḥaqiqatan riwayatan šaməʕina də qṭəlle, də tlalle ḥayf diḏe  kəmmi.  Aq  qaṭolayḏe  mə Xərbe-Šaraf wayye goya. Azzən l qamuṯayye qṭələnne.
2598. Ǧan: B gawe d Hazax?
2599. ʕAmmo Išoʕ: B gawe d Hazax qṭələnne e. Qəm Hazax hawxa e, b xaṣra me d  Hazax e.
2600. Ǧan: ʕAmmo Išoʕ bi qwarṯo d Mixayel məqqa ḥaḏərwo noše?
2601. ʕAmmo Išoʕ: Aṯiwo ḥasyo, kətwobən əšto-šawʕo qaše w ʕamo  ġalabe  mə  Məḏyaḏ aṯiwo. Mə Midən aṯiwo, mə Bəsorino aṯiwo, maq qəryawoṯo d  Məḏyaḏ,  u  ḥa  d uḏaʕwole, ġalabe aṯiwo. Aṯiwo i naqqayo kətwo heš b Hassana  səryoye,  kətwo b Haspəs səryoye, aṯiwo ḥaḏəriwo. Taxminan kətwobən tloṯalfo nafšoṯo.
2602. Ǧan: Kəmmi, kurmanǧ ste ġalabe ḥaḏərwo...
2603. ʕAmmo Išoʕ: Ak kurmanǧ ste aṯənwo, hanək ste mḥayaffe aʕle  ġalabe.  Kurmanǧ stene aṯənwo, ḥaḏərwo. Hanək stene ḥaḏəriwo  tamo,  han  naqqe  lə  kuḏaʕno.  Hanək stene ḥzalli tamo, kurmanǧ  mḥayaffe  aʕle.  Ġabin  aʕle,  čəngi  zlam ġalabe kayiso we, zlam məsafərparwar we, ruḥamwo u ʕamo, u ʕamo ruḥamwole.  Bu baytayḏe mard we w kayiso we ġalabe.  
2604. Ǧan: ʕƏmre məqqa kibowe Mixayel?
2605. ʕAmmo Išoʕ: Mixayel kibowe ʕəmre  xnaq  də  tleṯi  (30).  28-30,  28-30 kətwobe.
2606. Ǧan: Kətwole naʕime?
2607. ʕAmmo Išoʕ: Ašər kətle naʕime w aṯto,  bale  lə  kuḏaʕnən.  An  naʕime  w  i aṯtayḏe lə kuḏaʕnən. I aṯtayḏe kuḏaʕnola bale an  naʕimayḏe  lə  kuḏaʕnolle.  Kuḏaʕno kətle aṯto w naʕime. Amma uʕdo an naʕimayḏe  kumarno  ya  b  Palčiqa (Balčiqa) ne ya bə Swičra (Swisra) ne.
2608. Ǧan: Kəmmi, uʕdo b Məḏyaḏ i ḥkume lə fayəšla əšmo...
2609. ʕAmmo Išoʕ: I ḥkume lə fayəšla fonqsiyon abadan.  Fayəš  u  šuġlo  b  iḏe  d ḥawəne, bam mo (%) 90 ḥawəne w bam mo (%) 10  Falamaz  w  abre  d  Čalabi yo.  Ksaymi i mamlake idara, kəmḥamən aṣ ṣəroye.  Hani,  dlo  mani  ṣəroye  laybe ʕoyəš tamo.
2610. Ǧan: Kəmmi hani kəxli xaraǧ mas səryoye šrolo yo?
2611. ʕAmmo Išoʕ: Ašər əno lə ḥzeli xaraǧ. Bas əno, i masale du  baytayḏi,  ʕaṣiwo u ṭayano ʕal u baytayḏi, an aḥunone d ḥawəne w u brazi, ḥa u  aḥuno,  hawo  u braziyaṯṯe čiki bi masale mawfaqqe, šqəlle meni  lašan  u  ʕAbdəko,  lano  d nafəq mu bayto 150 malyune w laǧanayye ste 50 malyune. Lat  tre  kul  ḥa  25 malyune. W mawfaqqe mu bayto. 
2612. W bəṯər ḥawəne stene šaməʕ səmme  fətne,  hawo ste mšayaʕle u aḥuno, hawo ste hulile kmo qərš, hawo ste hulile 10  malyune.  Hulile tarte badlat, ḥḏo luwwe w ḥḏo li aṯto, ʕufalli. Maḥətte,  lə  ṭralle, əlla gəd məfqət u bakči d kətyo qəm dab bote. E d mawfaqno u bakči  m qəm  ab bote gəd maḥrəwi ab bote  kulle.  Gəd  ṭəwriwo  aǧ  ǧamat,  gəd  ṭəwriwo  ač čarčawat, gəd gənwiwo... ab bote kulle maxlalli, treli ḥa w  bas  ṭayo  əšme Nadim Qartal, fayəš hawo tamo. 
2613. Uʕdo kuwelən moro, nawbe w  ḥaq  d  karwe  lə kšuqalno mene w kəmšayaʕnole naqqawoṯo məʕawane stene  bi  iḏo  aw  ənkan  b waṣəṭa d nošo, ənkan bu maktub kəmšayaʕnole.
2614. Ǧan: Uʕdo mən məlk fayəšxun b Məḏyaḏ?
2615. ʕAmmo Išoʕ: Fayəšlan ab botayḏan du Alay, ġalabe  qiymatli  wayye.  Meqəm  b tarte šne mzabniwoli l  ḥa  mi  Xanəke,  abre  də  Mḥammade  ʕAtto  kəmmile.  Huliwolənne, bas ab bote xalye b mo alfo  (100  000)  marqat.  W  d  kətne  b gawayye, u mede, i malzame d kito, i hno, yaʕni i mobilya d kito b  gawayye, ġalabe mobilya qiymatli yo, ġalabe, ġalabe...
2616. Ǧan: Yaʕni as səfoqe d gawe du bayto?
2617. ʕAmmo Išoʕ: E as səfoqe w i mobilya kulle həwili b  ḥamšo  w  tleṯi alfo  (35 000) marqat. Bəṯər naḥətlonele l ʕəsri alfo (20  000)  marqat,  d  šuqalwo  i mobilya w ab bote ʕam ḥḏoḏe b mo w ʕəsri alfo (120 000) marqat.  W  aṯina  lə ḥḏoḏe, kətle lano u zlamano arbʕo abne bə  Fransa,  ḥayoṭe ne.  Ṭaye ne,  qayəm mšayaʕʕe ak kallat, Maǧide Pire maḥrawle, mərle: “Hat qay  kšəqlatle?  Əno  d əmmatwoli  gəd  šuqalnowoloxne  mene  bə  tmoni alfo  (80  000)  marqat,  qay šqəlilox b mo alfo (100 000) marqat?“ 
2618. Goya  hawxa  kmaḥkən.  Ač  čato  azzino mərle  lu  Yusəf  bə  Gawwo:  “D  ubeli  b  təšʕi alfo  (90  000)  marqat  gəd šuqalnole...“ W l aṯi laf eli. Kmaḥwe an  abne  lə  mšayəʕalle  kallat.  W  lə qadərno də mzabannole, lo aʕ ʕloye w lo at taḥtoye.
2619. Ǧan: Ġer mab bote mən kətxun məlk?
2620. ʕAmmo Išoʕ: Kətlan məlk ste fayəšlan, karmo hawxa  ah  hno  ʕaraṣat  šafire, qiymatli, gəd duwanwo, kowən ḥamməš w tleṯi (35)  dukkane.  Əšqaḏ  həwiwoli, meqəm tarte tloṯ əšne l ḥa gəd samwolle mu falgo  ləno  w  luwwe  dukkane,  i ʕaraṣa d kətwa ʕam gabayye, əno diḏi wa,  həwowali  li  ʕaskariye,  saymowala taʕlimgah, məstamləkulle meni b kallat. U mede, u qəsəm d  fəšwole  bayn  lu darbo w lu stəmlak, b dukṯe du tel, hawo gəd  huwewo  ḥamməš  w  tleṯi  (35) dukkane. 
2621. Azzano d makəlinale d sayminale  dukkane,  qayəm  u  alay-qumandani ḥzəlelan, bu telsəz, hala bu dərubin, huwle telsəz lan nawbačiye mərle:  “Ṭro u Išoʕ oṯe l gabi.“ Qayəm azzino saləqno li qəžla,  aṯi,  mšayaʕleli  ǧip  w saləqno li qəžla w azzino l gabe omər: “Lə kowe də mzabnatla, d saymət  harke loqantat w flan w dukkane, i ʕaskar gəd mahzəmo mu taʕlim gəd mičoko  bayn ad dukkane lə ksaymo taʕlim. Kəbʕina aḥna d məstamləkinala...“  
2622. W  mraǧaʕli, kəllən  am  məketəbayḏe  gabi,  am   məraǧaʕat   dəṯṯe   kəbʕət   uʕdo   gəd maḥwenoxne... Heš lə məstamləkulle, kəlla i saḥayo xliṯo, heš lə mzabnoli.
2623. Ǧan: As səryoye d kito b Məḏyaḏ, uʕdo ṭaqriban bayn  lə  tre  ṣilaḥat ne.  Di dawle w di PKK...
2624. ʕAmmo Išoʕ:  Afandəm  aṣ  ṣəroye  d  kətne  b  Məḏyaḏ,  aġlab  aġlab  fayiši zanginin. Aq  qoyumčiye  ġalabe,  yaʕni  as  sayyaġ,  qoyəmčiye ne,  kəmzabni dahwo, šuġlayye kayiso yo. Bas ʕaṣriye lənne yasaq yo, meqəm b  mədde  nəfqiwo naqqawoṯo. Uʕdo bə ḥḏo naqqa, hawyo... qaṭʕiyyan w aṣlan, lə kḥozət bi  šuqo d Məḏyaḏ, lo puləs w lo ʕaskar! Kulle qoručiye,  mak  kurmanǧ,  kulle  b ṣilaḥ w b telsəzat w b talafonat w kul mede aʕmayye. 
2625. Layt abadan,  qaṭʕiyyan w aṣlan ʕaskar lə kḥozət.  Puləs  d  luwele  waḏifa,  šuġlo,  lə  knofəq  mu qaraqol abadan. Kəzzox lu qaraqol kəllən aʕ  ʕəsekər  bi  dərto  du  qaraqol yatiwe xəd aʕ ʕwone d kətne rawiʕe bi marʕa. Bas u rabo dap puweləs uṯewo  l gabi, mərlile ʕal i masale du baytayḏi umarno, omər: “Išoʕ  kibi  mawfaqnole, bas kzaʕno d luwelox nayar  lə  kqudarno  mḥamenolox.  Marle  l  ḥawəne  ṭər mawfaqle.“ Han naqqa u zlam aṯi mərle: “Falamazo  d  məǧġəl...“  U  baladiya rayyəsi, Falamazo u baladiya rayyəsiyo mərle: “D oṯe w  məǧġəl  bi  daʕwe,  e balki sayminala ḥal...“ Omər: “Gəd nufaqno“. 
2626. W bəṯər aṯi Falamazo,  mʕawəq  b ʕAnqara l aṯiwo. An aḥunone w u  brazi  čiki  baynoṯayna,  mawfaqlən  u  zlam.  Maddi w maʕnawi hulile w  nafəq  w  ṯnəḥno  mene.  Bas  bəṯər  lu  abro  aṯi ṭwərleli ǧamat-mamat w flan aṯino mərli l Falamazo,  Falamazo  mdaywən, omər: “Aydarbo kṭowər aǧ ǧamat diḏox?! Əno gəd maġramno aǧ  ǧamat!..“  Umarno: “Lo“. Qayəm mərlelən omər: “U ḥa də mqarəš mu bayto du Išoʕ u nayar  diḏi yo.“ Ṭreli nawbači qəm ab bote w ṭralli uʕdo xalye w kaṯina.
Məstaqbəl das Səryoye
2627. Ǧan: ʕAmmo Išoʕ, kəmmət gəd oṯe zawno w as  səryoye  gəd  huwelən  dawle  bi briṯaṯe?
2628. ʕAmmo Išoʕ: Layt bə briṯo, aḥna lə kḥuzena! An abnayḏan ste...  lə  kḥozən.  An abne dan abnayḏan... lə kḥozən.  Səryoye  lə  kmətyaqanno  d  qədrina  d say... Čəngi mbarbəzina b kul dəkṯo, bə  briṯo  kula  bəzina.  Hən  mənayye azzən l Amarika,  hən  mənayye  azzən  l  Barazilya,  hən  mənayye  azzən  l Faransa, hən mənayye, qəsəm mənayye l Londara, qəsəm mənayye  l  Bruksal,  l Parčiqa (Balčiqa), qəsəm azzən l Hollanda,  qəsəm  azzən  l  Almanya,  qəsəm azzən l Awuṣturya, qəsəm aṯən larke, qəsəm  azzən  lu  Norweǧ.  
2629. Mbarbəzi  as səryoye, hani man kibe maltamme  fayəš?  Mbarbəzi  bə  briṯo  kula.  Kul  ḥa msəklele ṣənʕa w hawən more d  šuġlo  w  ʕamlo  w  bote.  Zaḥme yo  ġalabe  u təltimaṯṯe. Amma əno bi masalaṯe d as səryoye də gəd saymi  fayəš  dawle,  d moṭən lə ḥḏoḏe, əmkan layto! Azzən as səryoye, Ṭurʕabdin  azza.  Duwenawo  b Ṭur ʕAbdin, balki  b  zabno,  aḥna  ste  xəd  ap  Paqaqa  (PKK)  mḥarbinawo, sayminawo w ṭəlbinawo ḥaqqat. 
2630. Bas uʕdo  layban.  W  i  ḥkume  lə  kubowalan, zaṭan bu ṭlobo daḥ ḥaqqatani  qšəʕla  as  səryoye.  Qamayto  mḥela,  qamayto lalʕəl lə ḥḏor Wan w qṭila an armənoye w b Arzənǧan w  bu  Qars  w  flan  w bevan. W bəṯər han naqqe daʕiro ʕal as  səryoye.  I  Bšeriye  w  Səʕərt, kətwolan səryoye b Səʕərt ġalabe w kətwolan bi Bšeriye w kətwolan b  Ġarza w b Mərde w flan w b Məḏyaḏ w maqəmme aʕlayna... 
2631. Qṭil ġalabe  səryoye,  zəd mə 35 alfo səryoye qṭil, bi aṯna du ḥarbawo das səryoye. 35 alfo w  zəd,  35 alfo zəd zlamat qṭil, məḏyoye niše  w  gawre.  Hat  lə  koṯe  l  bolox,  heš lawətwo. Heš babox lawiwo. Yaʕni balki zəd mə 35 alfo  məḏyoye  qṭil.  Balki babox, ǧəddox maḥkəlelox, masala ʕammox, i masalayo dawyo, maḥkele.  Zəd  mə 30-35 alfo səryoye bu aṯna du ḥarbawo, dawyo Məḏyaḏ, bi šato daḥ,  bayn  laṭ ṭraḥṣar (1912) laḥ ḥamšaḥṣar (1915) qṭil səryoye.
2632. Ǧan: ʕAmmo Išoʕ hat d əmmina mu yawmo d maḥəslox, nošo  l aṯi  u  mdaʕele  "i arʕaṯe das səryoyeyo!"
2633. ʕAmmo Išoʕ: Lo lo lo lo lo lo nošo lə maǧrewo mdaʕe bi  masalaṯe.  U  ḥa  də mdaʕewo kqəṭliwole...
2634. Ǧan: Yaʕni b talyo, sərri...
2635. ʕAmmo Išoʕ: Lo talyo w lo galyo, u ḥa də mdaʕewo, uzzewo. I ḥkume  təlyowale mi ḥolo, miḏayaʕwo.
2636. Ǧan: Yaʕni hawxa noše qayəm ʕAmmo Išoʕ?
2637. ʕAmmo Išoʕ: Lə qayəm noše hawxa. Əno  baḥ  ḥayayḏi  lə  šaməʕno  hawxa.  Əno šaxṣan lə šaməʕno. Ənkan meqəm mu Sayfo ah Hərməziye  balki  mdaʕalle  bawxa masayəl, bale i ḥkume maltəmila w kulle mawbəlila w qṭəlila. Balki  60-70:80 ʕaylat mdah Hərməziye. Az zangin d  Məḏyaḏ  wayye,  kulle  hənne  wayye.  Li ḥkume kulle maltəmila, zəd mə mo w tleṯi  (130)  gawre  mənayye  mawbələnne, qṭəlila. 
2638. W ġalabe. Maḥətwolle ḥəzbe dap pəruṭ, qəsəm, hənne maḥətwolle  əšme dap pəruṭ, bale l ʕəmum. Annaqqa, hənne ap pəruṭ mərre lu Ḥanne  d be  Safar mərre “Lobəd darbo aʕlayna d qəṭlolan i ḥkume...“ W  flan  mərle:  “D  əzzoxu hatu gəd məṯnəḥina mənayxu.“  əmmi:  “Aḥna  duwena  qroṭən,  hat  ʕrayṭo  hat, ḥšəmto hat!“ 
2639. Bəṯər hənne məd azzən, bəṯər ʕaṣro yawme ṭiqo  b  Məḏyaḏ.  Qṭil 35 alfo zlamat bi ḥəǧǧayo. I naqqayo  duwanwo  moro  l  ruḥayye  w  mḥafḏiwo ruḥayye w məskiwo ruḥayye tadbirli, balki i ḥkume lə qəṭlowa  ah  Hərməziye.  W i naqqayo luwewo, lə qamwo u  fərman  das  səryoye.  Qayəm  u  fərman  das səryoye,  qšiʕ  ġalabe  səryoye.  
2640. E  kətwo  bi  Bšeriye,   kətwo   b Səʕərt... kətwo Maqsi Afrem, kətwo Maqsi Aḥo, kətwo hawxa hani  gabore,  bə briṯo kətwo. Ho bu Wan, bu Muš  kətwo  səryoye,  kətwo  b  kul  dukṯo.  Kulle li ḥkume qšəʕila, kulle. Qšəʕla u qurmaṯṯe.
ʕAraq, ḥamro
2641. Ǧan: Bi šawṯaṯxun əlla b Məḏyaḏ, kəḏʕət noše, bəṯər mu Sayfo sayome d  ʕaraq d ḥamro d ġer...
2642. ʕAmmo Išoʕ: Afandəm kətwo sayome du ʕəraq.  Manṭanwo  an  apšoṯo  maḥtiwonne bah hne, bad  daste,  hala  bah  hno,  bab  bəraməl,  rabe  w  məhnewonne...  Saymiwonne taḥriš w bəṯər maḥtiwonne bad daste marṯəḥiwonne w qəšfiwo  ʕaraq qačaġ. Qayəm aṯi zawno li ḥkume mnəʕla. Mnəʕwola u ʕaraq nafəqwo u  Unḥiṣar, mə Diyarbakər  uṯewo  ʕaraq  xəṣuṣi.  U  ḥa  d  məmsakwo  ʕaraq  qačaġ  gabe mǧazanwole. 
2643. Hedi mnəʕwolle u ʕamo. Səmwolle ġalabe, saymiwo  ḥamro  u  ḥamro sarbast we. U ḥa d samwo ḥamro ter du baytayḏe, u ḥtiyaǧ diḏe,  mak  karmayḏe i ḥkume l əmmowa mede. Amma də mzabanwo  ḥamro,  m darbe  du  ḥamro  di  ḥkume uxalwo ǧaza.
2644. Ǧan: Bi šawṯaṯxun kətwo noše sayome d ʕəraq?
2645. ʕAmmo Išoʕ: Kətwo u Ḥannəka əmmiwole, u ḥanna u Tužo  əmmiwole.  Hawo  samwo ʕəraq, u Mixo d be Məxxa samwo ʕəraq, kətwo kmo hawxa saymiwo  ʕəraq.  Xəṣuṣi saymiwo ʕəraq w mzabniwo.
2646. Ǧan: U ʕaraq mi badaye w hul li ḥarayto kəḏʕət aydarbo saymiwole?
2647. ʕAmmo Išoʕ: E. U ʕəraq, afandəm man apšoṯo kowe. An apšoṯo kmaḥtənne b  gawe dab bəreməl rabe,  kṭuranne  yaman...  mḥarkənne,  mḥarkənne,  mḥarkənne  w mḥarkənne hul d nəfli mi  quwwe.  W  han  naqqa  kmaḥtənne  bad  daste  w marṯəḥənne, w han naqqa ad daste kmaḥti  ʕal  femayye  hno...  lagane.  W  u ṭubaxxurawo, u ṭabaxxurawo knoḥət kowe bayn am maye w kowe ʕəraq.
2648. Ǧan: Han naqqa u ʕəraqawo b mən maḥtiwole?
2649. ʕAmmo Išoʕ: Maḥtiwole baš šušayat w mzabniwole.
2650. Ǧan: Ḥamro sayome man kəḏʕət ʕAmmo Išoʕ?
2651. ʕAmmo Išoʕ: Ḥamro u ʕamo kule  samwo.  Kulayna,  aḥna  sayminawo,  kul  nošo samwo. Manṭewo ʕənwe mak karmayḏe, ʕəṣrinawo b  idoṯayna,  hən  ste  ʕəṣriwo bak kise w maḥtinawole bad dgəšyoṯo w ṣəxrinawo feme dad  dgəšyoṯo,  fayšiwo arbi-ḥamši (40-50) yawme mixamarwo kayiso,  fətḥinawo  w  šutenawo.  Hul  l uʕdo kətli ḥamro balki d šeṯ-šwaʕ (6-7) əšne gabi bu bayto.
2652. Ǧan: Meqəm məd maḥti u ḥamro bad dgəšyoṯo, bəṯər mu ʕṣoro mən ksaymi?
2653. ʕAmmo Išoʕ: ʕƏṣriwo u ḥamro qamayto, maḥtiwole bad daste marṯəḥiwole, raṯḥo: tre w bəṯər d foyəḥ maḥtiwole bad dgəšyoṯo, ṣəxriwo feme dad dgəšyoṯo  lašan d mixamər kayiso, dowe ġalabe yaquro.
2654. Ǧan: U ḥamrano b Məḏyaḏ mizabanwo?
2655. ʕAmmo Išoʕ: E mizabanwo  ġalabe  naqlawoṯo,  kətwo  maraqčiye  mzabniwo  bə gnowo. Šəqliwo xəd u Malke d be Karkənni, xəd u Karim d be Bəṭṭe  šəqliwo  mad dəkoṯo w šutanwo.
2656. Ǧan: L larwal d Məḏyaḏ ste mzabniwo?
2567. ʕAmmo Išoʕ: Mə larwal d Məḏyaḏ ste uṯewo, maq  qəryawoṯo  uṯewo  ḥamro,  bag gawde mzabniwo.
2658. Ǧan: Məǧġəlinawo ʕal u šqolo du ḥamro. Uṯewo noše  mə  larwal  d  Məḏyaḏ  lu šqolo du ḥamro?
2659. ʕAmmo Išoʕ: E ḥamro asas,  naqqawoṯo  am  mərdalliye,  u  ḥa  d  kətwe maraqči  uṯanwo  šəqliwo.  Am  mərdalliye  uṯanwo  šəqliwo,  mawbəliwo   bam makkinat dəṯṯe, masala lu ḥtiyaǧ  dəṯṯe  məbliwo.  Aġlab  b  Məḏyaḏ  šutanwo ḥamro, bam mo tmoni (% 80) ag gawre b Məḏyaḏ šutanwo ḥamro.
Qačaġ w qačaġčiye
2660. Ǧan: Bəṯər mu Sayfo b Məḏyaḏ aw l ḥḏore d Məḏyaḏ misamwo qačaġ? Man  kətwo qačaġčiye?
2661. ʕAmmo Išoʕ: Qačaġ, hawiwo zawno u ʕamo kule hawiwo qačaġči.  Nafiqo  Suriya, Suriya u mal gaba ġalabe raxis we, nufaqwo mə gabayye kul mede.  Annaqqa  u ʕamo məǧbarwo, əzzewo manṭewo, mzabanwo laǧan  d  məstafəd  mene.  W  ġalabe noše ḥzalle ḏarar, baḥ ḥabsat mayiṯi stene, mu sababano du qačaġ.
2662. Ǧan: Kətwo səryoye mə Məḏyaḏ qačaġčiye?
2663. ʕAmmo Išoʕ: Kətwo b Məḏyaḏ ġalabe qačaġčiye: u Musəka d be Šaʕe  d be  Lalo  w Ḥannəka, kətwobən ʕəsri-tleṯi (20-30) məskənne bu ḥabis. Hən mənayye  mayiṯi w hən mənayye fayiši. Maqḏalle u ǧazaṯṯe w  faliti.  U  ǧaza,  e  i  naqqayo kətwo “Stəqlal Maḥkamasi“ (šstiklal Mahkemesi) li masale  du  qačaġ.  Ġalabe saymiwo qačaġ, ġalabe ġalabe. Suriya, Faransa i naqqayo tamo b Suriya we,  w manṭewo u mal m Awruppa ġalabe raxis. 
2664. W aḥna am məḏyoye  l əḏʕinawo  Awruppa, hedi qayəm u ʕamo mḥalaqwo ruḥe b lalyo əzzewo, ṣafro amṭewo qačaġ.  U  ʕamo kule hwele qačaġči. Hedi bəṯər maḥətwola i ḥkume maḥkame rabṯo  b  Mərde.  U ḥa d məskiwo aʕle mede ubiwole šato-tarte ǧaza, hedi matrakwolle. Hedi  hedi matrakke.
2665. Ǧan: Han naqqa mən mal manṭanwo?
2666. ʕAmmo Išoʕ: Manṭanwo səkkar, manṭanwo ǧule, manṭanwo mə kul  mede.  Yaʕni  u mede d latwo bi mamlake, miqafewo w manṭanwo.
2667. Ǧan: Hənne ste məbliwo mede aʕmayye l laltaḥ?
2668. ʕAmmo Išoʕ: E waḥ! I naqqa d məbliwo, məbliwo u  mede  d  kit  tamo  sniquṯo luwwe. Masala apšoṯo, tene w  flan  hawxa  masayəl  latwo  tamo.  Mawbəliwo mzabniwo, manṭanwo qačaġ m darbayye.
2669. Ǧan: ʕAmmo Išoʕ hani saymiwo qačaġ du ṣilaḥ ste?
2670. ʕAmmo Išoʕ: Bu ṣilaḥ ste kətwo w dlo ṣilaḥ ste kətwo.  Kətwo  mašhur  šabaka qačaġčiye rabṯo ġalabe.
2671. Ǧan: Man wən hani?
2672. ʕAmmo Išoʕ: Kətwo ṭaye, kulle aġlab  ṭaye  mḥalmoye  wayye,  omariye  wayye.  Hani saymiwo qačaġ hawxa rabo. Manṭanwo w bi mamlake mzabniwo.
2673. Ǧan: B Məḏyaḏ mzabniwole?
2674. ʕAmmo Išoʕ: Aġlab stəloye ġalabe kətwo qačaġčiye.
2675. Ǧan: I naqqayo mən šəkəl ṣilah manṭanwo?
2676. ʕAmmo Išoʕ: He! Ṣilaḥ?
2677. Ǧan: Čapliyat manṭanwo, damančayat?
2678. ʕAmmo Išoʕ: Lo i naqqayo kətwolle, damančayat... ṣilaḥ, qačaġ latwo, kul  ḥa kətwole mede qačaġ. Han naqqa  manṭanwo  qačaġ,  manṭanwo  səkkar,  manṭanwo qaḥwe, manṭanwo čay, manṭanwo ǧule, manṭanwo hno...
2679. Ǧan: Yaʕni qačaġčiye du ṣilaḥ ste i naqqayo lə misamwo?
2680. ʕAmmo Išoʕ: Qačaġčiye du ṣilaḥ balki kətwo tak w tuk uṯanwo manṭanwo  tfənag b gnowo. Hawo ste lə ḥzeli,  šaməʕno.  Bale,  bas  ənkan  d  saymiwo  stene fardi we u ṣilaḥ latwe ʕəmumi.
Səryoye b Astəl
2681. Ǧan: ʕAmmo Išoʕ, kəmmi meqəm mu Sayfo w bəṯər mu Sayfo ste  kətwo  səryoye  d huwanwo b Astəl? Koṯe l bolox man wən?
2682. ʕAmmo Išoʕ: E, əno koṯe l boli, kətwo b Astəl.  Kətwobən  ʕəsri  (20)  bote, tleṯi (30) bote səryoye b Astəl. D umarnolox mənayye: u Malke d be  Karkənni, u Šlaymun d be Karkənni, u Gawriye d be  Tuma,  afandəm  u  Dawud  d be  Šamʕun Baḥḥo, afandəm kətwo ḥabsoye  kətwo,  mapsoye  kətwo.  
2683. Nəḥloye  kətwo,  tamo ṣəroye ḥadode kətwo. B  Astəl  ṣəroye  kətwobən  ʕəsri-tleṯi  (20-30)  bote.  Ḥatta abiʕi d maʕməri ʕito, lan  əstəloye  lə  maqballe  d  maʕməri  ʕito  b Astəl. “Yasaq yo!“ əmmi: “Lə kowe d maʕməritu ʕito!“ lə maʕmarre.  
2684. Ǧan: ʕAmmo Išoʕ, hani tamo fayšiwo, ṣənʕa kətwolən əlla mə meqəm meqəm  bote kətwolən tamo?
2685. ʕAmmo Išoʕ: Laǧan, lo lo lo lo lo, latwolle bote tamo. Kulle b  kəre  wayye.  Xəd Salim Bəšara wasayra, kətwolle  dukkane  rabe  ġalabe  w  tamo  makranwo bote. Bote laṣ ṣəroye latwolle b Astəl. Ənkan kətwolle stene lə kuḏaʕno.  Lə kuḏaʕno, bas hənne mə Məḏyaḏ tamo huwanwo. Bəṯər nafiqi aṯən l  Məḏyaḏ.  Məd ʕamiro Məḏyaḏ hedi aṯən lə Məḏyaḏ. Lə fayəš ḥa ste tamo.
2686. Ǧan: ʕAmmo Išoʕ məǧġewolan ʕal u ǧeməʕ, mərloxli ʕal u ǧeməʕ. Bəṯər  kito  u šəwolo, kəmmi b Astəl, meqəm mu Sayfo kətwo ʕitawoṯo...
2687. ʕAmmo Išoʕ: Kətwo Mor Dodo, kəmmi i hno, Šex Qamar ʕito wa.  Maḥrəwulle,  han naqqe əno  ʕito  lə  ḥəzyoli,  bas  maḥkanwo,  əmmiwo:  “Šex  Qamar  ʕito wa“.  Maḥrəwulle, an naqqa maḥətwolle əšma ‘Šex Qamar‘, han naqqa mən  ʕito wa?  Lə kuḏaʕno. 
2688. Kəmmi kətwo bu tarix, maḥrawwe, kətwo ʕito hayədto b  Astəl.  Mərle bu ‘tarix‘ das səryoye, komər: “... b Astəl kito ʕito...“  Zaṭan  i  Mḥalmayto kula səryoye wayye. Kətwo  ʕitawoṯo  baq  qəryawoṯo  kulle,  b  Šorəzbaḥ,  b Kənderəb, b Dayro-Zbino. Dayro-Zbino əšma  dayroyo,  ʕito yo.  Afandəm  bəṯər aṯi qayəm u Xalifa daṭ ṭaye, mərle, maqəmle ‘fərman‘... “U ḥa  d  lowe  ṭayo gəd qəṭlinale“. 
2689. Qayəm šwaʕ w tleṯi (37) qəryawoṯo d  ṣəroye,  bə  ḥḏo  šato, kulle qalibi, hawən ṭaye. Məḏyaḏ səmme lə  səmme,  lə  qadiri  d  maqləbila, səmme ʕəṣyan w lawən ṭaye. Bas aq  qəryawoṯaṯṯe  Dayro-Zwino  w  Šorəzbaḥ  w Apše w Kənderəb w Zarnoqa w Kfar-ʕElo w Kafar-ʕƏllab w Qastarune hani  kulle hawən ṭaye, bə ḥḏo naqqa. Mi zəʕṯo.
2690. Ǧan: Mən we əšme du Xalifa?
2691. ʕAmmo Išoʕ: E Alo Xalifa, lə kuḏaʕno. Xalifa ʕAmar we hawxa mede we,  lə kuḏaʕ mede hawxa we.
2692. Ǧan: Ayna šato we lə kəḏʕət?
2693. ʕAmmo Išoʕ: E ḥarḥalda meqəm mat 90, mač čaʕmo (900). Ḥarḥalda bat  tloṯ w tmoni (83) wa, alfo w tmonemo w tloṯ w tmoni  (1883),  alfo  w  tmonemo  w tarte w tmoni (1882) mede hawxa, kumarno u mede d maḥkanwo, hawxa maḥkanwo.
2694. Ǧan: Bəṯər kito i ḥkeyaṯe, d kəmmi ʕal foṯe du  ṣawmo,  qalibi  hawən  ṭaye, mən yo i ḥkeyaṯe?
2695. ʕAmmo Išoʕ: Aydarbo?
2696. Ǧan: Kəmmi ‘Am mḥalmoye. ..“ hən mənayye, mə foṯe  du  ṣawmo  qalibi,  hawən ṭaye...
2697. ʕAmmo Išoʕ: Afandəm hənne kəmmi: “Hawi ġala rabo ġalabe...“  maḥkalle  hawxa.  Kəmmi: hawiwo ġala ġalabe rabo, latwo mede d  əxli.  Qayəm  azzən  mərre  lu faṭəryarxo, lə kuḏaʕ faṭəryarxo ʕAbdəlmasiḥ we, faṭəryarxo  ʕAbdalla we,  lə kuḏaʕno. 
2698. Mərre: “Sayyidna kəbʕena d  ubatlan  ač  čato  ḥalle,  layt  mede  d əxlina. Hama gəd əxlina ḥalwo w qaṭiro, kətlan aḥ ḥəyewənayḏan  gəd  əxlina.  Hama hawlan dastur...“ Omər: “Lo!“ Goya kəmmi, hayo ste, hawən qəsəm  mənayye ṭaye. Bi masalayo.
Xtomo
2699. Ǧan:  ʕAmmo  Išoʕ  hani  hawili  kmo  əšne,  kəzzi  w  kuṯeno   l   sidox   w kəmšayalnolox, matʕəblilox ġalabe...
2700. ʕAmmo Išoʕ: Ṣṭaxfar-alla!
2701. Ǧan: Kmaškarnolox ġalabe.
2702. ʕAmmo Išoʕ: Ṣṭaxfar-alla!
2703. Ǧan: Kətlox mede...
2704. ʕAmmo Išoʕ: ʕAl ʕayni w ruḥi hat!
2705. Ǧan: Kətlox mede ḥaroyo d əmmatli?
2706. ʕAmmo Išoʕ: Aloho d madəmlox b rišayna! Aloho  mwafaqlox  b  hawxa  masayəl!  Əno kətli šaraf rabo b hawxa  masayəl  də  kʕəwdət  bənne.  Kətlox  waxt  də kʕəwdət bənne, d kətlox maraq hawxa bənne. Əno  kəmšakarnolox  šəkər  ġalabe rabo. Aloho ṭore an naʕimayḏox w mḥase ǧəddox w babox w qaštox w qaṣ ahəl  d kətlox! Aloho madəmlox!  Tawdi  ġalabe!  Əno  lə  ktuʕabno,  bi  ǧġaliyayḏox kuweli šaraf rabo. Ahla w sahla.
2707. Ǧan: ʕAmmo Išoʕ kətlox mede d kətyo b bolox d kəbʕət maḥkatle w d lə  ṭaʕətle d kəbʕət maḥkatle? Mede d koṯe l bolox.
2708. ʕAmmo Išoʕ: E ašər d umarnolox uʕdo ḥali-ḥaḏər fayəš mede lə koṯe boli.  Gəd məftakarno (gaḥxo) ġer naqqa gəd umarnoxyo, e inšalla.
2709. Ǧan: Hawxa.
2710. ʕAmmo Išoʕ: E.
2711. Ǧan: Tawdi ʕAmmo Išoʕ!
Mamro di atto du ʕAmmo Išoʕ i Fərdo
2712. Ǧan: Dado kibəx d əmmatli hat ema w ayko hawət?
2713. Dado Fərdo: Əno hawyono b Məḏyaḏ, b Məḏyaḏ hawyono, bas Alo, b ayna  šato  lə kuḏʕono.
2714. Ǧan: ʕƏmrəx uʕdo məqqa hawi?
2715. Dado Fərdo: ʕƏmri kibe xnaq...
2716. ʕAmmo Išoʕ: Kiban də mṣanṭina ʕal u aǧans mu karam diḏox.
2717. Dado Fərdo: Tmənyo, tmənyo w əšti (68).
2718. ʕAmmo Išoʕ: Klawu bəṯər sumu.
2719. Ǧan: E dado əmmət ʕəmrəx uʕdo məqqa hawi?
2720. Dado Fərdo: Kibe tmone w əšti (68) mede hawxa.
2721. Ǧan: Dado əšme d eməx mən yo?
2722. Dado Fərdo: Sayde.
2723. Ǧan: Ešme d babəx?
2724. Dado Fərdo: Ǧərǧo.
2725. Ǧan: Kmo aḥunone w aḥwoṯe kətləx, marli əšmonayye?
2726. Dado Fərdo: Kətwoli aḥnone arbo: U Šabo, u rabo we w bəṯre u Šamʕən we  w bəṯr u Šamʕən əno no, kačke. W bəṯri  ste  kətwo  Barṣawmo  w  Yusəf,  arbʕo aḥunone wayye. Əno w bas.
2727. ʕAmmo Išoʕ: Tloṯo mənayye mayəṯ fayəš ḥa.
2728. Dado Fərdo: Əno w bas əno.
2729. Ǧan: Hat ḥḏo ḥoṯo bəlḥuḏe hat?
2730. Dado Fərdo: E.
2731. Ǧan: Dado hatu bə man kəmmənxu b Məḏyaḏ?
2732. Dado Fərdo: Bə Ġaribo.
2733. Ǧan: Dado, hatu kəmmənxu bə Ġaribo, kəḏʕət u əšmano mayko koṯe?
2734. Dado Fərdo: E lə kəḏʕono. U babo d babi, əəəəəə...
2735. ʕAmmo Išoʕ: Šabo we əšme.
2736. Dado Fərdo: Šabo we. Han naqqe əšme du babo du Šabo, əšme Ġaribo we.
2737. Ǧan: Yaʕni hatu ʕal əšme fayišitu?
2738. Dado Fərdo: E.
2739. Ǧan: Mə meqəm ste bə Ġaribo əmmiwolxu əlla kətwolxu ġer əšmo?
2740. Dado Fərdo: Lo lo, bə Ġaribo kəmmilan, mi qamayto.
2741. Ǧan: Dado, an noše d be Ġaribo, bu aṣəl mə Məḏyaḏ ne əlla mə ġer  dəkṯo  aṯən l Məḏyaḏ?
2742. Dado Fərdo: Hani lə kəḏʕono.  Lə  kəḏʕono.  Lo  latne  mə  Məḏyaḏ  aṣli.  Lə kəḏʕono, hən kəmmi mə Ḥasno, hən kəmmi lə kəḏʕono m ayko, lə  kəḏʕono.  Yaʕni lə mbaḥasse mayko na. U aṣəl diḏan.
2743. ʕAmmo Išoʕ: Kumarno garak ḥasnoye ne. Hawxa taxmini ksamno.  Čəngi  bə  Ġanno mə Ḥasno aṯən.
2744. Ǧan: Qay bə Ġaribo məb Ġanno ne?
2745. ʕAmmo Išoʕ: E, mə Ḥasno aṯən.
2746. Dado Fərdo: Aḥna məb Ġanno na.
2747. Ǧan: Qay bə Ġaribo w bə Ġanno ḥa ne?
2748. ʕAmmo Išoʕ: Ḥa ne, ḥa ne.
2749. Ǧan: Dado hatu w bə Ġanno ḥa hatu?
2750. Dado Fərdo: E. Aḥna məb Ġanno na. Yaʕni Ġannokiye na.
2751. ʕAmo Išoʕ: At tre mə ḥḏo ʕayla ne hə.
2752. Ǧan: U baytaṯxun ayko huwewo?
2753. ʕAmmo Išoʕ: Laltaḥ mab botaṯxun kowe.
2754. Dado Fərdo: Huwwe u baytayḏan kowe laltaḥ mab botaṯxu.
2755. ʕAmmo Išoʕ: Bə Maqsi Musa, laltaḥ mab bote d be Maqsi Musa.
2756. Dado Fərdo: Laltaḥ məb Maqsi Musa.
2757. ʕAmmo Išoʕ: Bu zabuqawo d laltaḥ.
2758. Dado Fərdo: Bu zabuqawo d laltaḥ.
2759. Ǧan: Dado koṯe l boləx hat naʕəmto man kətwo ǧiran lə ḥḏore du baytaṯxun?
2760. Dado Fərdo: Ǧiran diḏan əno naʕəmto, kətwo masalan bə Maqsi Musa w  kətwo  u Safar bə Saʕo, kətwo Bakkəre, kətwo əəəəə u hno, bə Maqsi Murad,  i  ḥənnəka bə Zahrabaye w kətwo u Muso bə Šeko, kətwo bə ʕAbdiyo, kətwo ġalabe  yaʕni...  Bə Kəttək ste aǧ ǧiran diḏan wən. Bəəəə  Nuriya,  i  ḥəlto  Nuriya,  more  du ġaraǧ, qəm du utel, i ḥoṯo du Brahim bə Šabo. U Əllo bəəəə Ḥəšše,  bə  ḥəšše əmmiwole. Kətwo i Ḥəšše d be Kəttək, kətwo u Ṣawme d be Lalo  əmmiwole,  kulle lə ḥḏorayna, kətwo ġalabe.
2761. Ǧan: Babəx mən šuġlo samwo, mən ṣənʕa kətwole?
2762. Dado Fərdo: Babi maʕmarwo bote. Hno we...
2763. ʕAmmo Išoʕ: Maʕmərono kayiso we.
2764. Dado Fərdo: Stad l balad we. E.
2765. Ǧan: Dado kəḏʕət əšme d ǧəddəx mən yo?
2766. Dado Fərdo: Əšme Šabo we.
2767. Ǧan: U babo d babəx?
2768. Dado Fərdo: U babo d babi Šabo yo.
2769. Ǧan: U babo d eməx?
2770. Dado Fərdo: Šamʕəne Ḥanne yo.
2771. ʕAmmo Išoʕ: Šamʕəne Ḥanne u mašhur.
2772. Ǧan: Ḥzeləx ǧeddəx?
2773. Dado Fərdo: Eeeee wa, lo. U babo d babi lə ḥzeli, bale d emi ḥzeli. W i  emo d emi ḥəzyoli Riḥane.
2774. Ǧan: I emo d eməx əšma mən yo?
2775. Dado Fərdo: Riḥane.
2776. Ǧan: Haṯe ḥəzyoləx lo?
2777. Dado Fərdo: Eeeee wa wayle. Kul lalyo əṯyowa mi Sare, uṯanwo  huwanwo  ḏayfe gabi, huwenawo səb ʕAmmo Hobəl d be  Tiyyo.  Makrewolan  u  bayto,  aṯiwo  mi ʕaskariye (u gawro) ḥaṯo, makrewolan u baytawo. Yatəwina arbaʕ əšne bu  bayto d bə Tiyyo.
2778. Ǧan: Kmo ʕammone kətləx?
2779. Dado Fərdo: Kətwoli ḥamšo ʕammo... arbʕo ʕammone w babi aḥ ḥamšo wayye.
2780. Ǧan: Əšmonayye mən we?
2781. Dado Fərdo: ʕAmmoni. Ḥa Malke we, ḥa  Šamʕən we,  ḥa  Slayman we  w  ḥa  ste əəəəəə u babo du Skandar lə kəḏʕono lo... E kəmmallox  ḥa  Ḥanne we,  uuu ḥamšo aḥunone wayye, kətwoli ʕamṯo əšma Zero wa.
2782. Ǧan: Bas ḥḏo ʕamṯo?
2783. Dado Fərdo: Ḥḏo ʕamṯo. Hənne ḥamšo aḥunone wayye.
2784. ʕAmmo Išoʕ: U Slayman, u Ǧərǧo...
2785. Dado Fərdo: Kəmmallox, mərli...
2786. ʕAmmo Išoʕ: U Malke...
2787. Dado Fərdo: U Slayman, u Malke, u Šamʕən...
2788. ʕAmmo Išoʕ: U Ǧərǧo w u Ḥanne.
2789. Dado Fərdo: U Ǧərǧo w u Ḥanne. Babi u Ǧərǧo we w aḥ ḥrene ʕammoni wayye.
2790. Ǧan: Kmo ḥəltoṯo kətwoləx, əšmonayye mən ne?
2791. Dado Fərdo: Kətwoli tloṯ ḥəltoṯo. Ḥḏo Dalale wa, ḥḏo ʕAzze wa,  ḥḏo  Mire wa w emi Sayde wa.
2792. Ǧan: Kmo ḥəlone kətwoləx?
2793. Dado Fərdo: Arbʕo ḥəlone kətwoli.
2794. Ǧan: Əšmonayye mən ne?
2795. Dado Fərdo: Ḥa u rabo Ḥabib w d bəṯre Ḥaydo w d naʕəm mu  Ḥaydo  Malke  w  d naʕəm mu Malke Gawriye.
2796. Ǧan: Dado koṯe  l boləx d əmmina noše  mu  ahəl  dəṯxun,  bu  ʕəmro  rabo  d maḥkalle bu Sayfo, man man nošaṯxu qṭil ya mḏayəʕ?
2797. Dado Fərdo: Əno lə maḥkəlalli, nošo mu ahəl...
2798. ʕAmmo Išoʕ: Aydarbo?
2799. Dado Fərdo: Yaʕni nošo mu ahəl d be babi yaʕni nošo lə maḥkalle də qṭil.
2800. ʕAmmo Išoʕ: Ayko?
2801. Ǧan: Bu Sayfo.
2802. Dado Fərdo: Bu Sayfo.
2803. ʕAmmo Išoʕ: Qṭəlwo u ʕammo, u Ḥannəke, qay lə qṭil. Qṭil mənayye ste.
2804. Dado Fərdo: E lə maḥkəlalli mədone mani. Lə koṯe boli.  Koṯe  l  boli  ʕammi Slayman w koṯe l boli ʕammi Malke w aḥ ḥrene lə ḥzalli.
2805. Ǧan: Dado koṯe l boləx hat naʕəmto, d əmmina kačkat bu bayto howe  ya  ste bi šawṯo howe, mən təštəʕniye məštaʕetuwo ʕam ḥḏoḏe?
2806. Dado  Fərdo:  Uuuuuu  məštaʕenawo  baṣ  ṣiṭe,  məštaʕenawo  b  awwəl  ʕəbra, məštaʕenawo baḥ ḥəmre, məštaʕenawo əəəe bi ṭəbbe ʕal an nəgore w  kətwoli...  Mu ḥəššabo lu ḥəššabo kətwoli ʕəsri (20) ḥawrone  (gaḥxo).  Məštaʕenawo  ʕam ḥḏoḏe, i Luse d be əəəəə bə hno ḥawri wa w i Maǧo d be əəəəə  bə,  i  Luse  d be əəəə dəṯxu d be Maqsi Murad w i Maǧo d be Ǧələf w i Basse barṯe  d  ʕammi  d be Ġaribo. 
2807. W kətwoli ḥawroni i Sətto i  barṯo  di  Ḥənnəka  d be  Zahrabaye,  bi dərtayḏan wayye. I Sətto w  məštaʕenawo  hawxa.  Mu  ḥəššabo  lu  ḥəššabo  w yaləfinawo naqəš, nəqšinawo. Yaləfinawo naqəš,  sayminawo  gərwe,  sayminawo fanerat, mu ḥəššabo lu ḥəššabo kətwolan nəfqiwano.
2808. Ǧan: Mən w mən nəqšituwo, ʕal mən  nəqšituwo,  mən  rəḥmituwo  bu  ziyudo  d nəqšitu?  
2809. Dado Fərdo: Nəqšinawo ʕal u izar.  Nəqšinawo  ʕal  u  čapan,  nəqšinawo  mən šəkəl  d  rəḥminawo,  nəqšinawo.  Mṣawrinawo  səstoṯo,  mṣawrinawo   kaloṯo, mṣawrinawo ṭayre, əəəəə pərpayrat, meqəm əmmiwo, tiyatro,  nəqšiwo  tiyatro.  Nəqšiwo i Ndaṯ Aloho, əəəə Mšiḥo, uuuu sayminawo šəhadat hawxa  ʕal  i  šuqo kəmto w nəqšinawo.  
2810. Ǧan: Dado aḥ ḥuṭe mayko šəqlituwolən?
2811. Dado Fərdo: Mi šuqo.
2812. Ǧan: Man mzabanwolən, ayna baqole?  
2813. Dado Fərdo: Šəqlinawo mə Salim bə Xoǧa, mzabanwo qoqat d  damsa.  Šəqlinawo.  Uuuu hayo i Ṣarəke d be Šuviko, əə šəqlinawo hawxa ḥuṭe xəd ah  hno,  xəd aš šliləkat, qayṣinawolle, hanək qalb wayye. Yaʕni  yəlfinawo  bənne  naqəš.  Qamayto banək yaləfina w  bəṯər  yaləfina  bi  damsa,  izar,  mən  d  əbʕət.  Sayminawo  satre,  zambarišat,  nəqšinawo   zambarišat,   nəqšinawo   yanat, masat...
2814. Ǧan: Dado hat l man mawləfleləx u naqəš?
2815. Dado Fərdo: Əno ġalabe šaṭər wi, b ʕaṣro (10) yawme yaləfanwo u naqəš kule.
2816. Ǧan: Man mawləfleləx?
2817. Dado Fərdo: Yaləfanwo...
2818. Ǧan: Eməx əlla?
2819. Dado Fərdo: Loooo, əzzinowo, kətwo əmmiwola i Xanəme uʕdo kfayšo, i  emo  du Gabro...
2820. ʕAmmo Išoʕ: Kəlla b Məḏyaḏ.
2821. Dado Fərdo: Kəlla b Məḏyaḏ, i kalo di Ḥawo  əmmiwola.  I  barṯo  d  ʕamṯe  d emi yo. I emo əšma Ṣaro wa. Han naqqa əzzinowo  mə  gabayna  hol  bə  ʕIsa  u Zifkar...
2822. ʕAmmo Išoʕ: Ǧiran bə Nahrozo tamo...
2823. Dado Fərdo: Ǧiran bə Nahrozo mqabəl di...
2824. ʕAmmo Išoʕ: Du quṣro...
2825. Dado Fərdo: Lo lo, di raḥyo d be Serti. Əzzinowo l  tamo  šabṯo  ʕaṣro  yawme yaləfanwo w hedi nəqšanwo mən dawi.
2826. Ǧan: Dado xarǧ ste saymituwo?
2827. Dado Fərdo: Xarǧ sayminawo, fanerat sayminawo,  gərwe  sayminawo,  uuuu  kul mede, lə ṭrelan mede...
2828. ʕAmmo Išoʕ: Ksaymo lifat...
2829. Dado Fərdo: Liyaf sayminawo, kul mede sayminawo, yaʕni ġalabe  šahrazawi  bu naqəš w bu xarǧ w b kul mede.
2830. Ǧan: Dado  bu  bayto  nəqšituwo  w  saymituwo  xarǧ,  latwolxu  ʕade  ste  d saymituwolxu ləʕboyat...
2831. Dado Fərdo: Bele, sayminawo mu hno, mu ʕazlo ḥəworo  layto,  mu  ʕazlo,  mag gəgle,  sayminawolan  ṭəbbe.  Uuuu  w  sayminawola  sahre   w   nəqšinawola, sayminawola sahre w əzzanowo məštaʕenawo ʕal i goro bi ṭəbbayo.
2832. Ǧan: W ġer mede lə saymituwo qurʕe, turat  naʕime,  gamle,  lə  saymituwolxu hawxa mədone xəd ak kaloṯo?
2833. Dado Fərdo: Bele sayminawo kaloṯo maf fase, mu kətono,  sayminawolan  kaloṯo w əzzanowo maltəminawo ḥawronayna  w  əzzanowo  lu  bayto,  tamo  d be  Maqsi Murad. Kətwo bayto xalyo, han naqqa sayminawo  xəd  i  məštuṯo  w  məblinawo buzarʕo, qaḏame, yaʕni ṭəlbinawo ak kaloṯaṯṯe (gaḥxo), eee.
2834. Ǧan: Ġalabe šafiro.
2835. Dado Fərdo: Mhalhəlinawo, rəqḏinawo, zəmrinawo iii  mkayafwolan  Alo, ġalabe. Yaʕni bi ǧehəliyayḏan ġalabe, yaʕni pṣətinawo.
2836. Ǧan: Dado hat naʕəmto kətwolxu sawal bu bayto?
2837. Dado Fərdo: E.
2838. Ǧan: Saymituwo bu bayto ṣafono ste?
2839. Dado Fərdo:  Lo  aḥna  lə  sayminawo  ṣafono.  Emi,  nəḥrinawo  ad  darmala, mfašrowa u ṭarbawo, saymowale qaləb hawxa, ubowale lani də ksaymi u  ṣafono.  Li ḥəlto Hayle d be Bašše...
2840. ʕAmmo Išoʕ: Eeee.
2841. Dado Fərdo: Uuu w naqqat Salma d be ... bəəəə...
2842. ʕAmmo Išoʕ: Bə Gawwo...
2843. Dado Fərdo: Bəəəəə...
2844. ʕAmmo Išoʕ: I emo du Karmo d be Salma.
2845. Dado Fərdo: I emo du Karmo, d be Xale Salma w kətwole ḥəlto əšma...
2846. ʕAmmo Išoʕ: I Naṣra.
2847. Dado Fərdo: Naṣra. W sayminawo hawxa quweləb w ubowalle w saymiwole ṣafone.
2848. Ǧan: Koṯe l boləx dado hat naʕəmto, eməx as  səfoqe  b  mən  mašəġowalən  aw ǧəlyowalən? Mən darmono məstaʕməlowa?
2849. Dado Fərdo: Qaṭmo, qaṭmo loooo, bu  qaṭmo.  Mšaḥninawo  am  maye,  maḥtinawo qaṭmo baynoṯayye w mašəġinawo as səfoqe w mfayʕinawolle.
2850. Ǧan: Nəḏfiwo dado?
2851. Dado Fərdo: Iiiiiii uuuuu huwanwo xu bahro. ʕAyn bahro, əmmatwo semo ne.
2852. Ǧan: Annaqqa dado d əmmina...
2853. Dado Fərdo: Amma idoṯayna mḥalaqwo admo bənne mu qaṭmo.
2854. Ǧan: Qay?
2855. Dado Fərdo: E taza wayye. U qaṭmo mawqaḏwo idoṯayna.
2856. Ǧan: Dado bu saṯwo kətwo qaṭmo ġalabe, bu qayṭo latwo qaṭmo,  mən  saymituwo lu təšiġo das səfoqe?
2857. Dado Fərdo: Tulenawo u qaṭmo du saṯwo, tulenawole lu qayṭo.
2858. Ǧan: B mən maḥtituwole?
2859. Dado Fərdo: Maḥtinawole bab bəreməl, maḥtinawo baṭ ṭorbayat.  ʕƏrwinawole  w maḥtinawole. Mḥalqinawo masalan u šḥar, u hno, bi moxəl ʕərwinawo  u  qaṭmo.  W tulenawole. Sayminawo i ḥəzbe du qayṭo.
2860. Ǧan: Dado hatu kətwolxu məlk?
2861. Dado Fərdo: E kətwolan, e kətwolan.
2862. Ǧan: Arʕoṯo əlla karme?
2863. Dado Fərdo: Arʕoṯo, kətwolan karmo, bi ḥaraytaṯe hawiwolan karmo.
2864. Ǧan: An arʕoṯaṯxun ayko wən?
2865. Dado Fərdo: Baḥ Ḥuwle, əəəəə m ayko  kəḏʕono,  ġalabe  kətwolan  arʕoṯo.  Aḥna naʕime, yaʕni əno l azzi, yawmo lə ḥzeli arʕo mə diḏan.
2866. Ǧan: I naqqa duwewo qṭofo daw warze ste lə məbliwolxun?
2867. Dado Fərdo: Luuuu naʕime wayna l əzzanowo.
2868. Ǧan: Lašan d manṭetulxu šəmmamat, šaṭtiyat, farḥe...
2869. Dado  Fərdo:  E  manṭanwo,  mu  falgo  saymiwole.  U  məlk  diḏan  aḥna   lə sayminawole...
2870. Ǧan: Man samwolxunyo mu falgo?
2871. Dado Fərdo: Əəəəə samwole u hno, əmmiwole u Galo  d be  Bəsse.  Samwole  hano d be Karimo əšme mən yo? U Galo d be Karimo, u babo du Malak  d be  Karimo.  Əno maṭyono, m ayko kəḏʕono saymiwo ġalabe u məlk diḏan. Ġalabe kətwolan  arʕoṯo, ġalabe.
2872. Ǧan: Hat naʕəmto bi šawṯaṯxu man kətwo qaṣobe?
2873. Dado Fərdo: Qaṣobe bə ʕAbdiyo kətwo.
2874. Ǧan: Bu bayto nəḥriwo?
2875. ʕAmmo Išoʕ: Bə ʕAbdiyo w bə Kəttək.
2876. Dado Fərdo: Bə Kəttək bə ʕAbdiyo, kətwo... Eeee bu bayto nəḥriwo.
2877. Ǧan: Bi šawṯaṯxu man kətwo zaqore?
2878. Dado Fərdo: Zaqore, kətwo u Saʕid d be Ḥənnəka w kətwo man ḥreno  əəəəəə  əno ḥzeli, yaʕni bi dərtayḏan kətwo zaqore, hawo u Saʕid d be Ḥənnəka we.
2879. Ǧan: Koṯe l boləx mən zuqarwo?
2880. Dado  Fərdo:  Zuqarwo  šuqo,  zuqarwo  maaaa  šuqo  ḥəwərto.  Hən   əmmiwola ‘kəswe‘...
2881. ʕAmmo Išoʕ: Ġazliye...
2882. Dado Fərdo: W hən əmmiwola hno...
2883. ʕAmmo Išoʕ: Məṭləq w mṯallaṯ..
2884. Dado Fərdo: Məṭləq, məṭləq w mṯallaṯ, ee.
2885. Ǧan: Dado bi dərto kətwolxu tanuro əlla gab ġer nošo dəwqituwo?
2886. Dado Fərdo: E kətwola li mḥasayto di Ḥənnəka  tanuro,  saymowa  u  laḥmo  di šawṯo kule.
2887. Ǧan: Yaʕni i dawəqto di šawṯo hiyya wa?
2888. Dado Fərdo: E.
2889. Ǧan: Koṯe l boləx dado, bəṯər mu dəwoqo, mən qaṯwola mam more du laḥmo?
2890. Dado Fərdo: Maydowa ṭlamṯo d laḥmo.
2891. Ǧan: I naqqayo i ʕade hawxa wa?
2892. Dado Fərdo: E. D əzzawo manṭowa aǧ ǧġore w u laḥmo, ubiwola ṭlamṯo w  falge.  Ḥaq du ṭʕonayḏa falge də ḥḏo w du dwoqayḏa ḥḏo.
2893. Ǧan: Dado i naqqayo u tanuro b mən ǧəġriwole?
2894. Dado Fərdo: Ǧəġriwole b sawkoṯo, b karsəwone w bə qlofe, bə  qlofe  d  luze, hawxa mede. Ṭuwriwo luze uuuuu mḥaḏriwo yaʕni laǧ ǧġore.
2895. Ǧan: I naqqayo latwo ʕade d ǧəġri u tanuro baf fəṭuḥe, bab bəʕure?
2896. Dado Fərdo: Lo, bele bə fəṭuḥe stene w bəʕure stene, u ḥa d huwewole sawal.
2897. Ǧan: Yaʕni kul ḥa manṭewo u mede d ubaʕwo...
2898. Dado Fərdo: E. W d huwewole sawal, məbliwo  fəṭuḥe  w  bəʕure  w  sawkoṯo  w hawxa.
2899. Ǧan: I dawəqtaṯe bədyowa m ṣafro, hul l kmo ʕəwdowa, kmo saʕat ʕəwdowa?
2900. Dado Fərdo: Fayšowa hol li saʕa šeṯ-šwaʕ (6-7) b lalyo.  E  huwewola  naqqat ʕaṣro, naqqat ḥamšo, naqqat tloṯo, naqqat tre, naqqat ḥa. Hawxa  ʕal  u  hno ʕəwdowa.
2901. Ǧan: Han naqqa l ruḥa ʕəwdowa?
2902. Dado Fərdo: Eeeee, laǧana.
2903. Ǧan: Yaʕni l ḥuḏa ʕəwdowa ʕal u tanuro?
2904. Dado Fərdo: Eeee, hiyya bəlḥuḏa ʕəwdowa.
2905. Ǧan: Nošo lə mʕawanwola?
2906. Dado Fərdo: Lo lo. Layt kətwola tarte abnoṯo w kurrəko. U kurrəko zuqarwo  w hiyya kətwola tarte abnoṯo. At tarte  yaʕni  qrani  wayye  hə.  Ḥawrone  ʕam ḥḏoḏe wayna.
2907. Ǧan: Hat naʕəmto koṯe l boləx bi šawṯo d hawi məštuṯo d nošo?
2908. Dado Fərdo: Hawi məštuṯo d abre d ʕammi  u  Ḥanna,  hawi  d be  Baroše,  hawi əəəəə du Gabro d abre d ʕammi, hawi ġalabe məštawoṯo əzzanowo,  d  qarəwoni.  Əzzanowo di Merame d be ʕammo Rəsqo, bə Šakkəre. W hawyo  i  məštuṯo,  ġalabe huwewo məštawoṯo w əzzanowo. Dəb Elo w dawo, əzzanowo.
2909. Ǧan: Dado koṯe l boləx, i naqqayo i ʕade du ṭəmtiyo di  kalo  mu  bayto  mən šəkəl we?
2910. Dado Fərdo: E manṭanwola hən mənayye mhalxone. Hən mənayye ʕal as  səsye.  W hən mənayye yaʕni, hawxa...
2911. ʕAmmo Išoʕ: Baṭ ṭrəmbelat...
2912. Dado Fərdo: Looo ṭrəmbelat latwo. Payṭon, payṭon. I aṯto d aḥuni  bu  payṭon manṭowalle, bu payṭon.
2913. Ǧan: Mayko l ayko manṭəyulle?
2914. Dado Fərdo: Manṭulle məb Aṣmar li ʕito,  əəə  li  ʕito  d  Mor  Barṣawmo.  E mbarxulle tamo w manṭulle lu bayto.
2915. Ǧan: Ap payṭonatanək daṭ ṭaye wən daṣ ṣəroye wən?
2916. Dado Fərdo: Ṭaye wayye.
2917. Ǧan: Məḏyoye wən əlla stəloye wən?
2918. Dado Fərdo: Mayko kəḏʕəno stəloye wayye, lə fayəš koṯe l boli.
2919. Ǧan: Lə koṯe l boləx b məqqa makranwole?
2920. Dado Fərdo: Lo, e lə mšaylinawo, naʕime wayna.
2921. Ǧan: I naqqayo ste, kətwo ʕade, d makrəxiwo i kalo  bi  dərto,  lə  ḥḏor  du ftilo di nuro?
2922. Dado Fərdo: Eeeee. Maḥtiwo bi dərto u ftilo w maqəṯiwole w mabrəmiwola  tloṯ dawre w maʕbəriwola l lawġəl. W maydiwo  šarbo,  hawxa  mulanwola  mədone  w kallat w məḥyowalle bu siyoġo. W ubiwola səkkino, u  čayzowa  hawxa  ʕəl  mu tarʕo w ʕəbrowa.  
2923. Ǧan: Saymowa ṣlibo?
2924. Dado Fərdo: E saymowa ṣlibo bi səkkino.
2925. Ǧan: Dado hat naʕəmto, i ḥḏo d məṭləbowa, ṭaqriban məqqa fayšowa ṭləbto  hul d miḥawlo?
2926. Dado Fərdo: I aṯto d aḥuni fayišowa tloṯ əšne. Əno fayišono šato, hawxa.
2927. Ǧan: I aṯto d aḥunəx qay fayišowa tloṯ əšne ṭləbto?
2928. Dado Fərdo: E naʕəmto wa, ṭləbowalan.
2929. Ǧan: Məqqa kibowe ʕəmra i naqqa də ṭləbowalxun?
2930. Dado Fərdo: I naqqa də ṭləbowa anǧax  kətwoba  ḥḏaḥṣar  (11)  əšne-ṭraḥṣar (12) əšne.
2931. Ǧan: Dado hat naʕəmto azzəxyo li madrase?
2932. Dado Fərdo: L azzi hič l madrase. Lo naʕəmto w lo rabṯo.
2933. Ǧan: Li madrase di ʕito ste l azzəx?
2934. Dado Fərdo: Lo lo lo lo. L azzi lo l maktab w lo madrase, lo l tə mede.
2935. Ǧan: Yaʕni lə yalifət qraye w kṯawto?
2936. Dado Fərdo: Lo lo lo lo, lə kəḏʕono. Harke yaləfono čike d  kəḏʕono  qəryono əšmi, yaʕni (gaḥxo) w bas. Eeee.
2937. Ǧan: Dado hat naʕəmto, koṯe l boləx šahro qamoyo d azzəx, l ayko azzəx?
2938. Dado Fərdo: Əzzanowo li Ndaṯ Aloho d Ḥaḥ, əzzanowo l Mor  Gawriye,  əzzanowo l Anḥəl, əzzanowo...
2939. ʕAmmo Išoʕ: L Mor Quryaqos...
2940. Dado Fərdo: L Mor Quryaqos d Anḥəl, əzzanowo l ʕƏrnəs,  əzzanowo  l  Ḥabsəs, əzzanowo hawxa, ayko d kətwo šahre masalan u yawmaṯṯe əzzanowo.
2941. Ǧan: Əzzoxuwo an noše du bayto kulle ʕam ḥḏoḏe?
2942. Dado Fərdo: E. U ḥa d ubaʕwo.
2943. Ǧan: Kulxu du bayto əzzoxuwo?
2944. Dado Fərdo: E, hən mənayye əzzənwo, aḥna ʕam aḥuni əzzanowo  masalan.  Aḥuni w hani əzzənwo, əzzanowo aʕmayye.
2945. Ǧan: Dado malxone əlla rawoxe əzzoxuwo?
2946. Dado Fərdo: Malxone, l Ḥabsəs malxone...
2947. ʕAmmo Išoʕ: L Anḥəl malxone...
2948. Dado Fərdo: Li Ndaṯ Aloho əəəə, be maʕna,  ʕal  aḥ  ḥmore  əzzənwo.  ʕAl  aḥ ḥmore əzzənwo.
2949. Ǧan: Koṯe l boləx mən muklone məblituwo  aʕmayxun,  mə  Məḏyaḏ  l  tamo,  bi dukṯo du šahro saymituwo muklo?
2950. Dado Fərdo: Looo, nəč. I naqqa d əzzanowo lawxa mede, lə sayminawo  muklone.  Bas li  Der  Ḥadadke  (Mor  Aḥo)  i  naqqa  d  əzzanowo,  məblinawo  ṣafure, nəḥrinawo kṯoṯo, sayminawo muklo. W manhərinawo i ʕito w uṯenawo.
2951. Ǧan: Baš šahrani huwewo kef, raqḏo, zmoro...
2952. Dado  Fərdo:  Eeeeee  rəqḏiwo,  zəmriwo  w  manhərinawo  i  ʕito.  Məklo  lə məblinawo, hənne saymiwo, more di ʕito saymiwo muklone. Ee.
2953. Ǧan: Bu šahro fayšituwo bas lalyo w dəʕrituwo, lo?
2954. Dado Fərdo: E. Dəmxinawo  lalyo  w  məblinawolan  gale,  masalan  d  luwewo, ġalabe ʕamo əzzewo. Kul ḥa mawbewole mxadde, lḥef yo be mən yo w dəmaxwo.
2955. Ǧan: Dado i naqqa d zəmriwo az zamore b mən lišono zəmriwo?
2956. Dado Fərdo: B .
2957. Dado Fərdo: B we?
2958. Dado Fərdo: E. B ʕarabi. B ʕarabi w .
2959. Ǧan: Dado koṯe l boləx mu zmoro d zəmriwo bu waxtawo?
2960. Dado Fərdo: Eee koṯe l boli (gaḥxo), m ayko kəḏʕono...
2961. Ǧan: Dado d  əmmatlan  ḥḏo  mede  kayiso  gəd  howe,  mu  zabnawo  zmoro  lə fayəšlan?
2962. Dado Fərdo: E hawxa zəmriwo əəəə ʕarabi. Yaʕni u zmoro kule ʕarabi we.  Meqəm lə zəmriwo . Uʕdo mawfaqqe u  kzəmri b .
2963. Ǧan: Bu ʕarabi ayna zmərto zəmriwo?
2964. Dado Fərdo: E hawxa əəəəəəm əmmiwo, hawxa:
2965. “Təffaḥ Malaṭya stawa w nəzəl ʕala aš šaq ḥabibi bəl ġərbe ṣar məštaq...“ w m ayko kuḏaʕno w hawxa masayəl. E.
2966. Ǧan: Dado hani də kzəmriwo məṭərb wayye əlla noše mu ʕamo wayye?
2967. Dado Fərdo: Lo  kulle  səryoye,  kulle  səryoye  wayye.  Am  məṭərb  dayqiwo kamanča w nəqqara w masayəl hawxa.  W  hedi  zəmriwo.  Hani  də  kdayqiwo  i nəqqara zəmriwo u mede d əbʕiwo.
2968. Ǧan: Dado hat naʕəmto. I naqqa d uṯewo u qayṭo, eməx lašan u saṯwo mən  mune mḥaḏrowa?
2969. Dado Fərdo: Mḥaḏrinawo bərġəl w samdo w garso w masalan  qaliye  w  məšḥo yo, bəreġəl ne, garsone ne, u mede  du  saṯwo.  Aq  qayse ne,  kul  mede  du  saṯwo mḥaḏrinawo lu saṯwo. Baḏənǧan fətḥinawo dolma,  baḏənǧan  səmoqe  manšəfiwo, dolma manšəfiwo. Masalan  lam  matfuniyat  manšəfiwo.  Kul  mede,  lu  saṯwo saymiwo i ḥəzbaṯṯe, li šato kula, e.
2970. Ǧan: Dado u ḥṣodaṯxu, koṯe l boləx ʕal ayna adro maḥtiwole?
2971. Dado Fərdo: E kəmmallox əno hič l azzino l adroṯo w lə ḥzeli, hno  yaʕni,  an arʕoṯayḏan lə kəḏʕono ayko wən. Bas kəḏʕono kətwolan ḥḏo  baḥ  Ḥuwle,  əmmiwo ‘kətlan ḥḏo baḥ Ḥuwle‘ hayo əḏʕinawo, wakidi l əḏʕanwo an arʕoṯayḏan.
2972. Ǧan: Dado i naqqa d xəlṣowa i adro, ḥuzetuwo i naqqa d manṭanwo u  zad  w  u tawno lu bayto? Uṯewolxun?
2973. Dado Fərdo: E uṯewolan. Kətwolan ḥəyewən.
2974. Ǧan: Mən w mən kətwolxu?
2975. Dado Fərdo: Kətwolan ʕeze w ʕwone.
2976. Ǧan: Kmo riše kətwolxu? Koṯe l boləx?
2977. Dado Fərdo: E koṯe l boli, kətwolan balki l  aḥna  tleṯi  (30)  riše.  Bu qayṭo  manṭenawolle  lu  bayto,  yaʕni  sayminawolle  b   more.   Bu   saṯwo mšayʕinawolle l bə ḥoli, l bə Šamʕəne Ḥanne.
2978. Ǧan: Li Sare?
2979. Dado Fərdo: E li Sare, hənne həwanwonne moro.
2980. Ǧan: Məqqa fayšiwo sidayye?
2981. Dado Fərdo: Fayšiwo ann əšto (6) yarḥe, masalan i naqqa d  koṯe  Ṣawmo  Rabo, ṭaqrib b falge d Ṣawmo Rabo manṭanwonne...
2982. ʕAmmo Išoʕ: Bu Ṣiboro...
2983. Dado Fərdo: Manṭanwonne lu bayto. Han naqqe i naqqayo ḥəlwinawo w  mayʕinawo w sayminawolan məšḥo. E maltəminawolan məšḥo yaʕni lu ʕeḏo.
2984. Ǧan: Eməx bu bayto mayʕowa?
2985. Dado Fərdo: E mayʕowa.
2986. Ǧan: Kmo gawde mayʕowa?
2987. Dado Fərdo: E tleṯi (30) riše, kmiməʕ tre-tloṯo gawde.
2988. Ǧan: Bəṯər mu məyoʕo d  mayʕowa  eməx,  uṯewo  noše  faqire,  sniqe  w  eməx ubowalən dawġe?
2989. Dado Fərdo: Ee.
2990. Ǧan: Man uṯewo l gabayxu?
2991. Dado Fərdo: Oooo m ayko kəḏʕono, lə  koṯe  l  boli.  Emi  mayʕowa  w  əno  lə ḥuzyanwo.
2992. Ǧan: Lə maḥəsatwo?
2993. Dado Fərdo: Loooo.
2994. ʕAmmo Išoʕ: Naʕəmto wa.
2995. Dado Fərdo: Naʕəmto wi.
2996. Ǧan: Dado dukkane ste latwolxu?
2997. Dado Fərdo: Lo, dukkane lo, lə kəḏʕono Alo. Lə kəḏʕono, lə  manṭalle  baḥəs.  Bas kətwolan bote, qamoye quwerəš  wayye,  tamo  d  dukṯe  di  qaḥwe  du Brahim d be Šabo. Ab bote d be babi, kəmmi meqəm tamo wayye. Quwerəš wayye.
2998. Ǧan: Dado, i naqqa d uṯewo u yawmo du Suloqo, lə saymituwo zəmmu-zaləq?
2999. Dado Fərdo: Bele. Kətwolan ḥaloqo bi darga d be babi, maḥtinawo  u  šəriṭo w han naqqa lətminawo. ʕƏsri-tleṯi (20-30) ḥawrone, kul ḥḏo b dawra  təfkowa i ḥreto (gaḥxo).
3000. Ǧan: Dado lə zəmrituwo ste?
3001. Dado Fərdo: (Gaḥxo) Looo, Zəmmu-zaləq, Danḥo daləq w  Mšiḥo  saləq  w  hawxa masayəl (gaḥxo).
3002. Ǧan: Dado kətwoləx ḥkeye maḥkaylanyo?
3003. Dado Fərdo:  Azzano li rawmo d be Šexmus Aġa. Ḥzeli Žənnəke, kəlla  ʕal  feme dam maye. Ḥzelox i rawmayo? Ġalabe huwebowa maye.
3004. Ǧan: I rawmo d Məḏyaḏ?
3005. Dado Fərdo: Eeeeee. Qəm bə Šexmus Aġa b Məḏyaḏ. Lo i  rawmo  rabṯo.  Qəm  bə Šexmus Aġa  kətwo  rawmo.  Han  naqqa  əmmono: "Maḥtono  raġloṯi  bayn  am mayani..." B nišana Xwade (bu nišan d Aloho), kətwoli fəṣṭan,  d  šuqo,  daq əl qaləb, əno ʕəmri anǧax kətwobe arbaʕ-ḥamməš (4-5) əšne.
3006. ʕAmmo Išoʕ: W ḥniqət bam maye.
3007. Dado Fərdo: Han naqqa əmmo: "Eeeee  barṯi  ġamo  layto,  manḥət  raġloṯəx."  I naqqa d manḥatli raġloṯi, azzino bam maye. Aṯən am maye hul larke. B  nišana Xwade (bu nišan d Aloho), kətwoli balki tleṯi (30)  gəḏḏalat  man  naʕime  b qarʕi. Aṯyowa i mḥasayto d ḥəlti  ʕAzze  l  gabayna  əmmono:  "Ḥəlto  həwyono greʕəx səmli gəḏḏalat." Sawki ġalabe we. Səmlali gəḏḏalat.  Haṯe  i  Maǧo  d be ḥəlto Wardake d be Ǧələf aʕmi wa. 
3008. Qayəm han naqqa baš šəbḥe  d  Aloho,  aṯyono hawxa... əno hawxa kəṯyono, am maye kməblili. Əno hawxa  kəṯyono,  am  maye kməblili. Mnaweli iḏi hawxa, mdaqro. Aṯi  kefo  rabṯo  qumi.  Hama  mdaqarli raġli bi kefayo w mədla lə droʕi w grəšlali. W han naqqa  hawən  aǧ  ǧulayḏi maye, aṯən, Alo mḥase am miṯaṯxu, həwyo  emi  mḥasayto,  əmmi:  “Sayde!  B Aloho, ḥniqo i Fərdo!“ —  ”Wawayle...” əmmo: ”pappu l bayti!”  W  rahiṭo  w  han naqqa aǧ ǧulayḏi, an naqqa d šuqo (gaḥxo) hawən ʕinalla!  (Gaḥxo)  Qayəm  bi dəkṯo mbadəlali uuuu....
3009. Ǧan: Uʕdo i rawmaṯe qəm bə Šəndi wa lo?
3010. Dado Fərdo: E qəm bə Šəndi wa.  Ee.
3011. Ǧan: I naqqa d huwewo arġalto, tamo məmliyowa maye...
3012. ʕAmmo Išoʕ: Eee tamam. Tamam hawxa yo.
3013. Dado Fərdo: Han naqqa kətwo zʕuro, abre d be Šeko tamo bi rawmayo,  ḥnəqwo u rabbano.
3014. Ǧan: ʕƏmre məqqa kibowe?
3015. Dado Fərdo: Əəəəə kətwobe čaʕ (9) əšne.
3016. Ǧan: Sḥele tamo w ḥniq əlla?
3017. Dado Fərdo: E l aḏəʕ, i emo azza d qəṣro šuqo, azze bəṯra  bəṯra,  lə  kəmmət kətwo xəd u gubo, xəd u hno...
3018. ʕAmmo Išoʕ: Xəd i nuqro ʕaməqto.
3019. Dado Fərdo: Xəd i nuqro ʕaməqto, nafəl biyya, kəmšaylo kəmmo: “Koyo u  Ḥanna?  Koyo ḥanna?“ əmmi: “... u ḥanna, m ayko kəḏʕina? Aṯiwo bəṯrəx.“ W qayəm  azzən mfatašše, kḥayri kəlle bayn am maye ḥniqo. Baʕ mən  kərrəko!  Xort,  dalalo!  Walad! Hawo bəlḥuḏe kətwola. E w duuuu əšme....
3020. Ǧan: Ḥanna we?
3021. Dado Fərdo: Əšme Ḥanna we u babo əšme...
3022. ʕAmmo Išoʕ: Ǧəǧo, Ǧəǧo...
3023. Dado Fərdo: Ǧəǧo we? Lo latwe Ǧəǧo.
3024. ʕAmmo Išoʕ: U Yawsəke, u Yawsəke.
3025. Dado Fərdo: U Yawsəke. U abro du Yawsəke w i emo əšma əəəəəə  əšma  Zero we, lə kəḏʕono.
3026. ʕAmmo Išoʕ: E Zero, Zero.
3027. Dado Fərdo: I Zero e.
Kṯawyoṯo taḥt maṣ ṣərtoṯo
Ṣərto, ʕƏsmat u Karro (Inonu) w ʕAmmo Išoʕ, 1957, ʕAnqara
Šex Fatḥulla
Šamʕune Ḥanne
-----------------------
[1] Bə šroro, b nəʕmuṯi, məštaʕeli ġalabe naqqat ʕal an nəgore d be qariwi.
Ak kozəkat, ad dəkoṯo d məḥanwo tfənag mənayye, heš kfayšiwo. U bayto d be
qašti, di Maqsiye Ḥawo, d be Xatune, b ḥaṣe di məḏḏara d be qariwoniwa.
[2] I zmərtaṯe mido mə šərito d ‘Gudo d Mosiqa d Fərat‘ b Almanya.
[3] Kowe u abro Bə-Čačmači, b Məḏyaḏ. [Ǧan Beṯ-Ṣawoʕe]
[4] I zmərtaṯe mido m šərito d ‘Gudo d Mosiqa d Fərat‘ b Almanya.


======
JInterviews: 02. XB_Mḏ Xori-Brahim.txt
Mu Faroso

1. Hawi zawno yarixo d bedli bu ʕwodano. Maltamli u mede, d aṯi meni. Hul d oṯe meni ste, gədmaltamno w bu dawro ḥa b ḥa kubaʕno d furasnən bu šəklano, d səmli.
2. Hano u firo qamoyo yo. Kḥowe mədone, nošo heš d lə kəṯwile. W xani ġalabe mədone muhim heš d lə kṯiwi. Hani klozəm mitaltəmi w məkṯowi! W d lo ste, kulle ʕam ay yadoʕaṯṯe gədəzzən li briṯayo.
3. Kmətmaneno b kul dukṯo aʕ ʕlayme w aʕ ʕlaymoṯo, d saymi hawxa ʕwodo. Dlo kloyo lazəm kulan d maltəmina am maʕlumat, d kit sas sowayḏan.
4. Du šrolo adyawma aḥna Tarix Ḥaṯo, kṯiwo latlan. Xaṣaṭan bu lišonayḏan. Hano man klozəm d kuṯawle? U lišono, d kməǧġəlina buwwe, man klozəm duwele moro? Haka aḥna lo man? Kiban ṭurenale b qḏole dan alman, das swediye w dann ingiliz...?
5. Klozəm u ǧawab diḏan d howe xayifo w lo! D kməǧġəl buwwe ann arbaʕ w ʕəsri saʕat du yawmo aḥna na! Kul yawmo d kboxe w d goḥəx buwwe aḥna na! Hano lazəm mdawəm!
6. Maltamli bu šəklano me ġalabe sowe maʕlumat ʕal Ṭur ʕAbdin. Hən mas sowani nqili maḥ ḥayani. Bas qolayye kfoyəš sidi. Ġalabe naqqat kumarno l ruḥi, mən mede kayiso səmli w d azzi gab an nošani. Maḥkəlalli ʕal u Sayfo, meqəm mu Sayfo, bəṯr my Sayfo, mədone kulan, d lə kəḏʕinalle. W hani bu zabno d qumayna gədfurasnən, xəd kṯowe.
7. Bu kṯowano, d frəsli, u Baba Xori Brahim Haǧǧo mən mərleli, kule, xəd kətyo, frəsli. Ḥatta kətwole šərito du qədošo di ʕito b Hangelo b Hollanda ste, huleliyo w mzanganle u kṯowano. ʕOmər bayte!
8. U Baba Xori bdeli bu grošo du ḥəs diḏe b iyyar 1993. Ġalabe naqqa kuḏaʕno b ruḥi, d maʕǧazli bu mazlo w maṯyo l gabe. Kṭulabno šəbqono mene. ʕAm ḥḏoḏe ste ġalabe yawme basime mafətlan. Ġalabe naqqat gaḥəxina w ġalabe ste maʕəqlan w qḥərina.
9. Mən naqqa d azzi l side, dlo məklo lo madʕərleli. Bi sowuṯaṯe diḏe ġalabe naqqat ubaʕnowo d mʕawanne, umarnowo: "Baba Xori, əno gədsamno i qaḥwe ya ste u čay!" Umarwo: "Lo, Ǧan! Aṯət ḏ̣ayfo l sidi, əno gədsamno, lə kowe d mišaqət!"
10. Kul d əxlinawo muklo, meqəm w bəṯr mu muklo mṣalewo. ʕAm ḥḏoḏe ṭərḥinawo ṣlibo ʕal foṯayna w bəṯr əxlinawo.
11. Bu mazlo d azzi l gabe šʕərli ġalabe naqqat maʕd diḏe, d duʕarwo aʕle. Mede d ʕayəš w d ḥzele w d koḏəʕ, ġalabe ne. Nəquṣo nošo koṯe kšoməʕ w... hano mede...
12. U Baba Xori ḥa iḏiʕo ban arbaʕ qərnawoṯo d Ṭur ʕAbdin. ʕAzizo, myaqro w makrəmo yo ʕal lebe d ġalabe noše. Bi dəkṯo, d kḥoḏər, kul noše kobəʕ d šoməʕ lu mamro basimo, d kətli. Koṯe l boli, ġalabe naqqat u qolayḏe u basimo mu maḏbəḥo di ʕito b Mor Axəsnoyo.
13. I naqqa d məǧġalnowo aʕme ʕal Mor Axəsnoyo, me foṯe qurenowo i ḥaṣra, d gurašwola. Ġalabe naqqat abəʕ d əzze l Ṭur ʕAbdin, lašan d ḥuzela. W ak kṯowe w a frose, d kətle bi beṯ-arkayḏa, dayəm umarwoli: "Ǧan, tamo ne! Qṭəʕno mənayye!" D ḥoze hama fərṣa, kobəʕ d əzze...
14. əno l uḏaʕnowo, lu Baba Xori mərleli omər: "Ǧan, bi badaye daš 70-yat mərrallan: "Tawu d sayminalxu ḥarfat d latini, xu tərki, lu lišono səryoyo." Mərranne: "Lo, aḥna, kətlan ḥarfat w klozəm d mḥafḏ̣inalən!"" Bas l aṯi l boli, d umarne: "Man abəʕwo?"
15. Bi badaye daš 70-yat aṯiwo ḥa diplomat amarikani, fayəš w karəx b Tərkiya w bann aṯre ḥrene du Madənḥo tmənyo yaḥre. Bu yawmayḏe u ḥaroyo yatəw b knəšyo ʕam aġ ġaztaǧiye b Ṣtanbul, mərralle: "He aydarbo ḥzelox Tərkiya?" Madʕarle aʕlayye omər: "U mede, d umarno, lə kəṯwitulle! Mawxa lə kubaʕ d məǧġalno." əmmi: "Aydarbo? Aḥna, kətlan frose ḥire, mən dawi, knəqlinale w kfərsinale. Hat ste, mən d əmmət, gədməkṯəw!"
16. Daʕiri, dəšše aʕle, d məǧġəl. Bi ḥarayto omər: "Umarnolxu?" əmmi: "Mar!" Omər: "Bu Madənḥo kule nošo, xəd Tərkiya, d kdoyəš u ḥaq du ṣəroyo, lə ḥzeli!" əmmi: "Aydarbo?" Omər: "Mərli w zəd latli mede l mamro." Ṭrele w azze.
17. Šamiʕo i ḥkume d Tərkiya. Bəṯr lo b mede maltamla ak kuhne əmmo: "Klozəm d kəṯwitu mede w d əmmitu, hani, d mərle — "dugle ne". W hatu kətxu kul ḥaq b Tərkiya!" Kṯəwwe. Maq qaše səryoye ortodoks Xori ʕAziz Günel w Xori Gabro Aydən mḏewolle taḥt i kṯawto.

I.

18. Ǧan: Abuna, b ayna šato w ayko mawlədəd?
19. Xori Brahim: əno, i waladayḏi b Məḏyaḏ yo. Asas, aṣlan məḏyoye aḥna. B Məḏyaḏ hawina. U qayd diḏi bu nəfus hawxa yo: 1910, elo kməʕtaqadno, d kit... šmənto balki rab no, b šato yo, noqəṣ yo, zoyəd yo, bu nəfus zoyəd m ʕəmri yo, e. Balki ste hawxa yo, e.
20. Ǧan: Abun, man mʕaməḏlelox? Ayna kuhno mʕaməḏlelox?
21. Xori Brahim: Kuhno m be Qašo Ǧərǧo we. Hani be Grigo lə kuḏaʕno, ṭaʕino əšme, mən yo.
22. Ǧan: Abuna, bu ʕəmoḏo mən maḥətte əšmox?
23. Xori Brahim: Bu ʕəmoḏo əšmi Brahim yo maḥto. ʕAyni əšmo, mede ġer layto. U əšmo ʕayni yo.
24. Ǧan: Abuna, kəḏʕət u səlsolo di ʕaylaṯxu? Babox, ǧəddox w u babo d ǧəddox, u ǧəddo d ǧəddox? An əšmonaṯṯe?
25. Xori Brahim: U mede, d kuḏaʕno, hani ne, Ǧan. Babi əšme ʕIsa we. Ǧəddi əšme Gawwo we.
26. Ǧan: Abuna, kibox d maḥkatli, hatu əšme di ʕaylaṯxu mən yo?
27. Xori Brahim: Aḥna be Haǧǧo.
28. Ǧan: Be Haǧǧo. U əšmo m ayko koṯe, Abuna?
29. Xori Brahim: M əšme du babo d ǧəddi.
30. Ǧan: Hatu bu asas m ayko aṯitu l Məḏyaḏ, kito maḏʕo bu medano?
31. Xori Brahim: Lo. Lo latlan ay mede mene. U mede, d šaməʕina mab babe w maǧ ǧəddayḏan, aḥna b Məḏyaḏ ʕatiqe na. Noše me Məḏyaḏ na. Lə kuḏaʕno, layt hawxa mede, m ayko aṯina, mede ʕatiqo ʕatiqo, m Məḏyaḏ na aḥna. 
32. Ǧan: U babo d babox?
33: Xori Brahim: E, u babo d babi. U babo d ǧəddi u Haǧǧo we. Be Haǧǧo kəmmilan. Be Haǧǧo d be Qašo d be Xazmo. W han naqqa lə kəḏʕina mede ḥreno. Be Qašo d be Xazmo, əmmiwo, be Haǧǧo, meqəm m əšme du Haǧǧo, be Qašo Xazmo, əmmiwo. Bəṯr u babo Haǧǧo šqiwole u əšmo. W uʕdo kəmmilan be Xori. Haqqaṣ.
34. Ǧan: Abuna, ḥzelux ǧəddux, əšme mən we?
35. Xori Brahim: Lo, lo, lə ḥzeli. Gawwo we. Gabro, Gawriye we. əmmiwole Gawwo.
36. Ǧan: Abuna, əšme d emox mən yo?
37. Xori Brahim: əšme d emi bi maʕmodiṯo Rumiya we, əmmiwola Rume.
38. Ǧan: əšme d babox? 
39. Xori Brahim: Qašo ʕIsa. Qašišo ʕIsa d be Haǧǧo.
40. Ǧan: Abuna, hat kmo aḥwoṯo kətlux? Əšmonayye mən ne?
41. Xori Brahim: Ḥḏo, ḥḏo, ḥḏo. əno w ḥoṯo bəlḥuḏe, babi mayəṯ. əno w i Ṣare, ḥoṯi rab meni yo. Babi abre d čaḥṣar əšne hawi qašo. Səmme qašo mi masale di barbariye l aḥna w l be Safar.
42. Kətwo qaṭlo w təqṭilo. Mṣalanwo bi Mart Šmuni an nošayḏan, han naqqa bəṯr me d hawi qaṭlo baynoṯayye, lə kəwyo, hanək qatəl d ḥḏoḏe wayye. Qayəm ftəḥḥe ʕito, səmme babi bu zor qašo. Maqnaʕʕe, səmme. Abre d čaḥṣar əšne we. Səmle šeṯ əšne qašuṯo w mšanele. ʕəmre ḥamməš w ʕəsri əšne. əno w ḥoṯi hawina, d rab meni w bas, naʕime latwole, hani wayye.
43. Ǧan: Kmo ʕammone kətlox?
44. Xori Brahim: ʕAmmone kətwoli tloṯo.
45. Ǧan: Əšmonayye mən yo?
46. Xori Brahim: Ṭabi... ʕammi ʕAddo ḥa mənayye, lə ḥzelan. ʕAmmi ʕAddo ḥa w ʕammi Baḥḥe tre w ʕammi ʕəǧǧo tloṯo.
47. Ǧan: Abuna, kmo ʕamṯoṯo kətwolox, əšmonayye mən ne?
48. Xori Brahim: ʕAmtoṯo d babi ġalabe wayye, diḏi ḥḏo wa. əšma Šano wa, i emo du Səlo d be Šamʕun d be Ṣawme wa. I Šano ʕamṯi wa.
49. Ǧan: Abuna, əšme d qaštox mən we?
50. Xori Brahim: Hazzo wa əšma.
51. Ǧan: əšme di emo d emox yo?
52. Xori Brahim: I emo d babi wa.
53. Ǧan: əšme di emo d emox, Abuna?
54. Xori Brahim: I emo d emi Šmuni we.
55. Ǧan: Kmo ḥəltoṯo kətlox?
56. Xori Brahim: Ḥəltoṯo kətwoli arbaʕ ḥamməš. Hən mənayye aḥwoṯo d emi wayye, hən mənayye ann abnoṯo daʕ ʕammonayḏa wayye. Kətwola ḥamməš šeṯ aḥwoṯo. Ḥəltoṯo hawxa.
57. Ǧan: əšmonayye mən ne, Abuna?
58. Xori Brahim: Ašər kətwo... Qamayto asas ḥəlti, d kətyo ḥəlti, bi Addane mayiṯo. Ḥana wa əšma. W kətwoli harke ḥəltoṯo, kulle ann abnoṯo du ʕammo d emi wayyye. Hanək latwən ann aḥwoṯayḏa. əmminawolle "ḥəlto", ṭabiʕi hanək ste ḥəltoṯo ne. Ḥəlti Qətso, ḥəlti Ziyane, ḥəlti Səkkare, ḥəlti Ṣaro... hani wayye, əšmayye hawxa wayye. Arbaʕ ḥamməš wayye.
59. Ǧan: Abuna, kmo ḥəlone kətwolox?
60. Xori Brahim: Ḥəlone ġalabe, mašalla kətwoli. Be Šamʕən Baḥḥo, kulle ḥəloni ne...
61. Ǧan: əšmayye mən we, Abuna?
62. Xori Brahim: Ḥəloni asas, ǧəddi, u babo d emi, Ǧabbore we əšme. Qṭiwole bi ʕito d Banəmʕən. Huwwe kəmṣale bi ṣluṯo, ṭabi meqəm barbariye wa, kurmanǧiye wa, ǧəddi w hani aḥ ḥawrone d Saroḥano wayye. 
63. Goya lan noše d Ḥaǧo qṭəlle. Lə kəḏʕi, bəṯr mḏ̣ayəʕ u qaṭlayḏe, l aḏiʕi, l man. Qamayto mərre, be Ḥanne, be Ḥaydo ne, u Šamʕən yo, bəṯr lə nafəq huwwe... hawxa, e.
64. Kətwole... kətwole tloṯo aḥunone lu babo Ǧabbore, ǧəddi. W kətwole ḥoṯo. U babaṯṯe hawi tmoni əšne, naʕime latwole. Mayiṯo i aṯto, meqəm kətwo, əmmiwo, ax xuffiye, əmmiwo xufire.
65. Yaʕni u ṭayto huwewo xufiro lu ṣəroyo. I naqqa d luwewole warəḏ, muṭewole ḥəṣṣa mu medayḏe. Hano, u babo Zatte, u ǧəddo du Gabro, ḥərle u babo Šamʕun, kəlle gədmoyəṯ u medayḏe, gədfoyəš l Be Nahrozo, lax xfirayḏe. Hulele i ḥoṯo b xwa.
66. Abre d tmoni əşne, hawile abro, abne w kačke. Uʕdo škur m Aloho, hawən ġalabe. Taq ne w azzən. Ann abne dann abnaṯṯe ste mayəṯi w hənne ste azzən. Be Šamʕən Baḥḥo kəmmənne.
67. Ǧan: Aḥ ḥəlonayḏux, əšmonayye mən yo?
68. Xori Brahim: Aḥ ḥəlonayḏi ḥaq ḥaq?
69. Ǧan: E.
70. Xori Brahim: Ann aḥunone d emi ṯloṯo wayye. U rabo Yusəf we, d bəṯr Saʕəd we w da tloṯo Sḥaq. A tloṯani ann aḥunone d emi wayye.
71. Ǧan: Abuna, əšme di xoriye (di aṯtayḏux) mən yo, lə mərloxliyo?
72. Xori Brahim: Bele mərliloxyo. əšma Rumiya wa, əmminawola Miyya.
73. Ǧan: Abuna, kmo naʕime kətlox?
74. Xori Brahim: Kmaškərina Aloho, kətli tmənyo. Arbaʕ kačkat w arbʕo abne. 
75. Ǧan: Əšmonayye mən ne, Abuna? 
76. Xori Brahim: əšmonayye: u rabo ʕIsa yo, bəṯr mene əllo yo, da tloṯo u Adib yo, dann arbʕo u Kənʕan yo.
77. Ǧan: Ak kačkat, Abuna?
78. Xori Brahim: I Payruza w i Zahra, Berǧən w i Nawart.
79. Ǧan: Abuna, an naʕimayḏox, haka kačkat w haka kurrəkin, mən qralle?
80. Xori Brahim: An naʕime kulle, kmaškarno Aloho, maqralli. An naʕime maqralli. U Adib bəlḥuḏe, əno b Awruppa wi, i naqqa d maxlaṣle Orta (məṣʕoyo), əno gədmšayaʕnowole l Lisa (trayoniṯo, ǧimnasiyum) w l Uniwarsita (beṯ ṣawbo) ste... gədmšayaʕnowole.
81. Ǧan: U Adib w Kənʕan, Abuna?
82. Xori Brahim: U Adib, u Adib. Qayəm huwwe azze li ʕaskariye. Mawfaqle əšme w azze li ʕaskariye, əno b Awruppa. Hano bəlḥuḏe lə qrele w a ḥrene maqralli. W ʕIsa b Ṣṭanbul qrele Lisa (trayoniṯo) b Alʕaziz. W əllo qrele Orta (məṣʕoyo) b Məḏyaḏ w qrele ṣanayəʕ bəṯr b hno b Arayli (Ereġli). 
83. W u Kənʕan qrele Ilk (šarwoyo) w Orta (məṣʕoyo) w Lisa (trayoniṯo) b Məḏyaḏ. Bəṯr mamṭelan, mšayaʕlan l Hollanda, qrele Uniwarsita (beṯ ṣawbo). Qrele qamayto šato lišono, šato alaktronik w qrele arbaʕ əšne ḥəkme du garmo. W bəṯr qrele šeṯ əšne ḥrene doqṭoriye, ṭrele mayo. Uʕdo l ḥamdəlla kəlle doqṭor, hani tloṯ əšne yo. Hani tloṯ əšne šqile i šahade, i hnayḏe, i doblamayḏe.
84. Ǧan: Abuna, ann abnoṯo ste lə maqrallox, xəd ak kurrəkin?
85. Xori Brahim: Ḥḏo tarte mənayye maqreli. Meqəm, meqəm gabayna latwo təqriyo ġalabe. Bu zabno di Payruz lo.
86. Ǧan: Abuna, mən qralle, bas šarwoyo (ilk)?
87. Xori Brahim: E.
88. Ǧan: Xtəmme yaʕni?
89. Xori Brahim: E, ḥḏo mənayye, e, ḥḏo lo. Ašər lə xtəmme. Məfqiwonne ann ammoṯaṯṯe, əmmiwo: "Hawən niše, laǧan šuġlo, bas yo!"
90. Ǧan: Abuna, an naʕimayḏox kulle gawire ne, ayko kowən?
91. Xori Brahim: Škur m Alo, kayise, kulle gawire. Ak kačkat ste hənne ste. Kowe u əllo w u Kənʕan b Hollanda b Hangelo. U ʕIsa w u Adib kowən harke b Stokholm. Hani ann abne. W ak kačkat, i Payruza w i Zahra harke ne (bu Swed), i Nawart b Hollanda yo, i Berǧən b Viyana yo, b Awusturya.
92. Ǧan: Abuna, əšme dag gawre dann abnoṯayḏox mən ne?
93. Xori Brahim: (Gaḥxo).... Ḥa mənayye u Fahmi, u abro d Ḥadibo yo, ḥa ʕAbdalla d be Bašše yo, ḥreno u Səlo d be Bašše yo... hala u Ṣabri d be Bašše yo. Ḥreno u Malak diḏan d be ʕAmmo Abən yo. An arbʕani ne.
94. Ǧan: Abuna, hat naʕimo, man kətwo ǧiran du bayṯaṯxu ʕaylat?
95. Xori Brahim: Yabo, nošo latwo ʕaylat, be ʕammonayna wayye. Aṯən lab botaṯṯe, lə kalən. Mu kafno mahzamme lu čol w azzən... u ʕamo mbarbazwo, lə qadərwo... dəkṯo d səkne latwo. Laḥmo, d uxalwo, latwo. Kafno pis we, kallat lə mipayadwo. Šuġlo latwo w ʕamlo latwo. U ʕəlmo ġalabe parišan we i naqqayo, Ǧan. Aloho lə maḥwe ay yawmanək w aḥ ḥayanək d mafətlan.
96. Ǧan: Abuna, əšme daǧ ǧiran dəṯxu i naqqayo mən we?
97. Xori Brahim: Be Čalma kulle l ḥḏorayna wən. An nošayḏan wən. Kulan, xəd i maḥbase, bəṯr ḥḏoḏe na kulan.
98. Ǧan: Abuna, marli əšme d kmo mənayye? Bəṯrayxu w qumayxu, ayna bote wən?
99. Xori Brahim: Maqsi Yaḥqo be Maqsi Baḥḥe bəṯr u baytayḏan we. Kətwo u Čalmayḏan sidayna we, hawo abre d ʕammi we, abre d ʕammone na. Kətwo Yusəf be Nure mqabəl diḏan. Kətwo bəḥmoyi, ṭrowe m be qabəl di katfaṯe i ḥreto. E hawxa. 
100. Ǧan: Abuna, ʕal rabuṯox ste hani wən aǧ ǧiran dəṯxu?
101. Xori Brahim: Lo yabo! Mbadliwo, kul yawmo šəkəl.
102. Ǧan: ʕAl rabuṯox man kətwolxu ǧiran?
103. Xori Brahim: Rabuṯan kul yawmo b dukṯo wayna, Ǧan. əəə, an naʕime bu bayto wayye, əno kətwoli šuġlone, əzzinowo. Azzino fayəšno tloṯ əšne w arbʕo yarḥe bi Dayro du Zaʕfaran malfono. U mḥasyo d Ḥasyo Ḥanna Dolabani bu zor mawbəleli. Hawxa. 
104. Ǧan: Abuna, aq qarəwonaṯxu man ne?
105. Xori Brahim: Aq qarəwonayḏan be Qašo Ǧərǧo, ʕatiqe wayye w bəṯr həwalle be ʕIsa u Zəfkar, qarəwone aʕmayna, hani ne.
106. Ǧan: Abuna, i maʕna di qariwuṯo gabayna mən yo? Qayo kito qariwuṯo?
107. Xori Brahim: Məfqulle bi ʕito, hano mede laǧan u ʕəlmo, d howe ahəl ʕam ḥḏoḏe, laǧan d roḥəm ḥḏoḏe. Dowe ḥḏo ʕayle, dowe ahəl ʕam ḥḏoḏe. U qariwo ste gabayna ḥəšwinawole xu aḥuno. W bu kṯowo ste, bu gəworo flan, d luwewo raḥuqo, d luwewo bavəkat raḥuqe, baynoṯayye lə gəwriwo. əmmiwo: "Mamnuʕ! I ʕito lo kobo rəxṣa." Laǧan u ʕəlmo, u raḥuqo d howe ahəl ʕam ḥḏoḏe, hawxa, laǧan hawxa yo.
108. Ǧan: Abuna, kətwo qariwuṯo masala naqqat d əmmina huwewo ḥa ṭayo, ṭaye ste Kəriv, haṯe i ʕadaṯe m ayko aṯyo?
109. Xori Brahim: Kəriv stene ʕade di dukṯayḏan yo. I ʕade du dukṯayḏan yo, əmmiwole "Kəriv". Kəriv hani, d kəmṭahri aṭ ṭaye b sefe d ḥḏoḏe, kowən Kəriv. Han naqqa kətwo hən, uṯanwo ṭəʕniwo an naʕime da mšiḥoye ste, huwanwo Kəriv ʕam am mšiḥoye, haṯe yo. Ya u ṣəroyo əzzewo, mṭahriwo aṭ ṭaye u naʕimaṯṯe b sefe, huwewo Kəriv ʕam u ṭayo, haṯe yo. Mede ʕatiqo, ʕade ʕatəqto yo.
110. Ǧan: Abuna, bi qraye ema bdelox?
111. Xori Brahim: Qraye qreli ġalabe, Ǧan.
112. Ǧan: Koṯe l bolox, ayna šato wa, d bdelox?
113. Xori Brahim: Lo, lo, yaʕni 4-5 əšne azzino su abro d ʕamṯi, hawi malfono b Mor Barṣawmo. Qašo Šamʕun yatəw bi Mart Šmuni, qreli side, šato tarte. Bəṯr hawi u gawro d ʕamṯi. Aṯi hano dayroyo Baḥḥe Ablaḥḥad, hawi malfono b Mor Barṣawmo. Azzino l gabe. U ḥaṯnayḏan we, azzino l gabe, həwewoli moro, maqrewoli.
114. Ǧan: Abuna, u lišono qamoyo, d yalifət qraye w kṯawto buwwe, u səryoyo we?
115. Xori Brahim: E. Awwəl lišono səryoyo we.
116. Ǧan: Da tre?
117. Xori Brahim: Tərki?
118. Ǧan: U ʕarabi ema yaləfatle?
119. Xori Brahim: U ʕarabi ste bi madrase ʕam u səryoyo.
120. Ǧan: Bəṯr me Mor Barṣawmo ayko azzox w mṭawarlox u lišonayḏox?
121. Xori Brahim: Ǧan, əno qreli ġalabe, mfatašli ġalabe. Qreli bam madarəs stene. Qreli u latiniyano (tərki) stene. I šahadayḏe šəqloli.
122. Ǧan: B Məḏyaḏ šəqlolox?
123. Xori Brahim: E, b Məḏyaḏ. Qreli kṯowe ġalabe. Mpataknowo ak kṯowe ġalabe. More d maraq rabo wi. Kətwoli ġalabe, ġalabe maraq. Qreli bi Mart Šmuni, qreli b Mor Barṣawmo, qreli bi dayro (Mor Abrohəm) tarte əšne.
124. Fayəšno su gawro d ʕamṯi, əno w u ḥaṯnayḏe, maḥkəlilox, u Yuḥanun d be Təyyo. Dəmxinawo tamo, qurenawo. Maqrewolan u mede, d uḏaʕwo kule. Bəṯr əno l ruḥi čaʕ əšne mfatašli kṯowe b lalyo w b imomo. Qurenowo, xlaf lə kumarnolox, ǧaryan latwo, i lampa, ṭuwaʕnowo, i lampa fayšowa qayəṯto. Ṭuwaʕnowo ʕal u kṯowo. Yaʕni xlaf layt! 
125. Hawi bəṯr mač čaʕ əšne nəzul, kewo d rišo, ʕafiye ʕalox! Kewo d rišo, mbaṭeli... Čaʕ əšne b lalyo w b imomo, mən kṯowo d uṯewo l iḏie, d lə qurenowole naqqa w tarte, hul d lə uḏaʕwowo, mən kibe, lə marfenowole. 
126. Ǧan: Abuna, a kṯowe m ayko mqafatwolən?
127. Xori Brahim: Oooo, ayko d kətwo kṯowo, kuraxnowo aʕle. Kuraxnowo ʕal a kṯowe.
129. Ǧan: I naqqayo baʕ ʕitawoṯo kətwo kṯowe?
130. Xori Brahim: Lo, san noše. Kuḏaʕnowo, ayko ne, əzzinowo ṭulabnowolle man noše.
131. Ǧan: Me man ṭəlbatwo?
132. Xori Brahim: Han naqqa ḥur! ʕArabi qreli, kətli 8 kṯowe d ʕAntar, tloṯ kore qreli a tmənyo.
133. Ǧan: Man we hano ʕAntar?
134. Xori Brahim: ʕAntar ḥa ʕarab, kətle qəṣṣa rabṯo. ʕAntar Bani Šaddad kumarle. Qreli u rez kamilo. Kmo kore d Taġriba, dab Bani Hilali ye. Qreli d Malək Sət, ṭaʕino əšme. Qreli Ḥaft Pekar, du malko daf fərsoye kulle. Qreli "Alf layla wa layla" arbʕo kṯowe, tloṯ kore qəryoli. Tarte kore mkamlili hul lu rišo. Tloṯ kore qreli a tre tloṯo dubqe qamoye d "Alf layla wa layla". Hani kulle ʕarabi qralli, Ǧan. 
135. W a kṯowe səryoye, i ruḥayḏe, lə kalino. əno qreli, kmaškarno Aloho. I mawhabṯo m Aloho yo. Yaʕni lo, yaləfinalan tre xabre. 
136. Ǧan: Abuna, bu zabno d əzzoxwo li madrase di ʕito, kətwo b Məḏyaḏ madrašyoṯo di ḥkume ste?
137. Xori Brahim: Lo, looo, lo, eee, kətwo.
138. Ǧan: Mən kətwo, Abuna?
139. Xori Brahim: Kətwo "maktab ilk" Eski Türkče, əno azzi qreli.
140. Ǧan: Hat azzox li madrasayo?
141. Xori Brahim: Azzino. Qreli Eski Türkče, bas lə mkameli.
142. Ǧan: Ayko wa i madrašto?
143. Xori Brahim: Kətwo ab botani du Gabe, du Daḥḥo fərənǧi w hanək ab baroyanək, madrašto wa. Mənayxu w lu gabo.
144. Ǧan: Abuna, koṯe l bolox, man w man əzzoxuwo ʕam ḥḏoḏe li madrašto?
145. Xori Brahim: Lo, bele koṯe l boli, kətwo hawo ʕAbdəlkarim be Slam Aġa. Kətwo ḥa Aḥmad, m Čelek we, u ḥaṯno d Dawudko. Kətwo an nošani d be Ḥasan Afandi. W kətwo hani. Bas lə mkameli ḥa, d umarnox.
146. Ǧan: Qay lə mkamelox?
147. Xori Brahim: Lə kuḏaʕno, l emi maḥətlali bu səryoyo. Eski Türkče qreli.
148. Ǧan: Qay i naqqayo i dawle maqbəlowa, d howe madrašyoṯo b səryoyo?
149. Xori Brahim: Maqranwo, maqranwo, maqranwo, nošo lə mšayalwo, maqranwo, nošo lə mšayalwo. Heš bəṯr Ataturk mawfaqle, tlele am madarəs. Han naqqa omər: "Ġer mu tərki ǧġaliye, qraye w kṯawto layt!" Mqapatwole am madarəs diḏan.
150. Ǧan: Koṯe l bolox, Abuna?
151. Xori Brahim: Aydarboooo! Talmiḏo wi.
152. Ǧan: Yaʕni aṯiwo nošo laʕ ʕitawoṯo w mərre: "Ṣxarunne!"
153. Xori Brahim: Mqapatte, mqapatte, amro we. Mqaptənne.
154. Ǧan: Nošo lə msəkke?
155. Xori Brahim: Lo, lo, mərre: "Qapetu! Qapetu!"
156. Ǧan: Hawxa w xalaṣ?
157. Xori Brahim: E.
158. Ǧan: Abuna, bu qəpotawo kəmmi ban 1925...
159. Xori Brahim: 25 daš šafqat wa.
160. Ǧan: Abuna, azzox bi madrašto di ʕito dak katolik, mən w mən quretuwo tamo?
161. Xori Brahim: Lo kərraze, hawxa, lašan u lišono.
162. Ǧan: Yaʕni səryoyo, Abuna? Madənḥoyo yəlfituwo əlla maʕərboyo? 
163. Xori Brahim: Lo lo, faransawi qurenawo.
164. Ǧan: Faransawi, kmo əšne fayišitu tamo?
165. Xori Brahim: Mdawamli šato, bəṯr hedi azzino... m ayko kuḏaʕno. Yatəwno b dəkkano, əno naʕimo b 15 əšne. Uuuu qurenowo kṯowe. Kətwoli, uḏaʕnowo, matrakli. Hani 60 əšne. Hawila 60 əšne.
166. Matrakli b ḥḏo naqqa, ṭaʕinole han naqqa. I qrayayḏe, heš kuḏaʕno baš. Xabre hawxa, xabre, mən ksaymət, l ayko, mən yo haṯe...
167. Ǧan: Abuna, u kalla qamoyo ema ḥzelox? U kalla qamoyo, mən we d ḥzelox?
168. Xori Brahim: U kalla qamoyo... rašadiye wayye. Kətwo bafon w kətwo d semo ste.
169. Ǧan: Ayna šato wa d ḥzelox?
170. Xori Brahim: E, aḥna naʕime wayna, haw fayəš kuḏaʕnolox! W naʕime ḥzelan u kalla. Kətwo 10 kallat, 5 kallat w 20 kallat w qərəš. Bəṯr nfəqle yuṣpara, šaʕuṯe di dawle d Tərkiya mawfaqwola. 10 qəruš, 25 qəruš w 5 qəruš w hawxa.
171. Ǧan: Abuna, ema bdelox bu štoyo di ǧġara?
172. Xori Brahim: M nəʕmuṯi, maš 26.
173. Ǧan: Aydarbo bdelox bu štoyayḏa, b gnowo əlla haškara...
174. Xori Brahim: (Gaḥxo) Qamayto b gnowo ṭabi. Kul nošo qamayto b gnowo, mab bytoyayḏe lə kmaǧre. Emi lə maqbəlowa, šteli kibe šato tarte b gnowo. Bəṯr hedi mədoli haškara, lə manfaʕla. Səmla lə səmla lə qadiro aʕli. W lə təwrowa lebi, əno stene bəlḥuḏi wi. əno bəlḥuḏi, aḥunone latwoli. E lə təwrowa lebi emi.
175. Ǧan: Kibox d maḥkatli, Abuna, hatu naʕime mən təštəʕniye rəḥmituwo w məštaʕetuwo?
176. Xori Brahim: Ooooo, Ǧan. Alfo təštəʕniye. Du rahṭo, dač čərrat, da tloṯ naṭtat, m ayko kuḏaʕno? Du məzid hawxa mədone, naʕime məštaʕenawo.
177. Ǧan: Abuna, bu zəyudo ayna təštəʕniyo rəḥmituwo məštaʕetu?
178. Xori Brahim: B kulle stene. Maqṣat i bəlʕaziye sayminawo, mibalʕəzinawo, latwo mede. 
179. Ǧan: Abuna, kibox d maḥkatli ḥa mat təštəʕniye, aydarbo məštaʕetuwole?
180. Xori Brahim: Lo. Məštaʕenawo, Ǧan. Naṭtat nayṭinawo. Bi čərre məštaʕenawo. Bu məzid ʕal ḥaṣe d ḥḏoḏe qəbzinawo.
181. Abuna, məštaʕetuwo bab baluṭe ste?
182. Xori Brahim: E.
183. Ǧan: Kmo šəklat d təštəʕniye kətwolxu?
184. Xori Brahim: Kətwo hawxa, u mḥoyo d ḥa d muḥewo diḏe b du ḥreno, d quyaṯle, kməmḥe?
185. Ǧan: Bu ʕafro ste məštaʕetuwo?
186. Xori Brahim: Lo bu ʕafro, aḥna hawxa mede layt.
187. Ǧan: Lo ṭəmrituwo ab baluṭe bu ʕafro?
188. Xori Brahim: Lo, hawxa mḥoyo lo.
189. Ǧan: Bas maqəmituwolən?
190. Xori Brahim: Naqqawoṯo, d meqəm mənayna ṭəmriwonne, muḥewo u ḥa, d gulewo ḥa, madwole.
191. Ǧan: Yaʕni məštaʕetuwo?
192. Xori Brahim: Aḥna lo, d meqəm mənayna. 
193. Ǧan: Abuna, ġalabe naʕime lətmituwo ʕam ḥḏoḏe?
194. Xori Brahim: Ṭabiʕi. Naqqawoṯo ġalabe, naqqawoṯo əšmo.
195. Ǧan: Abuna, bu təštəʕniyo hul la kmo fayšituwo, hul d gunewo u yawmo əlla?
196. Xori Brahim: E, naqqat ʕətmowa ste, məštaʕenawo.
197. Ǧan: Ab babe uṯanwo w quranwolxu əlla hatu me qəm ruḥayxu əzzoxuwo lu bayto?
198. Xori Brahim: Quranwo naqqawoṯo. Naqqawoṯo aḥna əzzanowo me qəm ruḥayna. Kulenawo hul d quranwo.
199. Ǧan: Hul d quranwolxu. Abuna, hatu naʕime, mən šəkəl ǧule kətwolxu?
200. Xori Brahim: Lə mərlilox? Qəməšyoṯo wayye.
201. Ǧan: Qəməšyoṯo wayye? Abuna, i naqqa d uṯewo u saṯwo, mən ləwšituwo?
202. Xori Brahim: Aq qəməšyoṯo wən... i qəməšto wa.
203. Ǧan: Latwe quro, Abuna?
204. Xori Brahim: E, baʕ mən saymina? Hanək wayye. Lə qaṯwo zəd. Bəšlək we, u ḥa, d ḥuzewo me ruḥe, samwole ʕabaye naʕəmto, qərmone l harke. W šarwolo w qəməšto w sʕuno we... Hayo wa w qundaraye ste.
205. Ǧan: Abuna, əzzoxwo l qəm af fare ste?
206. Xori Brahim: Lo, nəquṣo. Kətwo d əzzənwo.
207. Ǧan: Ḥawronox əzzənwo l qəm af fare?
208. Xori Brahim: Lo, nəquṣo. Kətwo d əzzənwo.
209. Ǧan: Abuna, hatu mayʕituwo bu bayto?
210. Xori Brahim: E.
211. Ǧan: I naqqa d mayʕowa emox, nəṭratwo, d mkamlo, lašan d əxlət zəbdo ya ste d šotət dawġe?
212. Xori Brahim: Neč, lo lawi hawxa mede.
213. Ǧan: Abuna, hat naʕimo səmlox "zəmmu zaləq"?
214. Xori Brahim: Ṭabiʕi. I naqqa d əṯyowa u yawmo du Suloqo, sayminawo.
215. Ǧan: Abuna, mən zəmrituwo, i naqqa d saymituwo "zəmmu zaləq"?
216. Xori Brahim: Mən zmoro w mən ḥal... xur w xur, xur, xur w zəlzaqoye w lo tə mede.
217. Ǧan: Latwola zmoro, Abuna?
218. Xori Brahim: Lo.
219. Ǧan: Abuna, bu dawro d maṭina kətwola?
220. Xori Brahim: Aḥna lə ḥzelan zmoro.
221. Ǧan: Emi, bas d mətwowalan, əmmowa maru: "Zəmmu zaləq, Zəmmu zaləq, Danḥo baləq, Mšiḥo saləq, Mḥammad daləq."
222. Xori Brahim: Hə, hə, həəəə (gaḥxo du Abuna). Lo aḥna l əmmiwo. Hatu əmmituwo haṯe?
223. Ǧan: E, Abuna.
224. Xori Brahim: Zəmmu zaləq, Danḥo daləq, hayo ste əmmituwo.
225. Ǧan: Abuna, Danḥo baləq, Mšiḥo ksoləq, Mḥammad kdoləq.
226. Xori Brahim: E.
227. Ǧan: Yaʕni i ṣərto d Mšiḥoyo.
228. Xori Brahim: E.
229. Ǧan: Abuna i "zəmmi zaləq" larwal du bayto əlla lawġul saymituwola?
230. Xori Brahim: B gawe du bayto kəwyo. Bi dərto yaho!
231. Ǧan: Bi dərto?
232. Xori Brahim: Qayse kətwo. Tloṯo sayminawola.
233. Ǧan: Abuna, bu zabnawo kibox d maḥkatli ʕal ʕEḏo Rabo? Aydarbo ḥayrituwo bar rabe d məštaʕanwo beʕe? Hatu ḥaqwolxu d məštaʕetu?
234. Xori Brahim: E, aḥna naʕime məštaʕenawo.
235. Ǧan: Bu zəyudo ayko məštaʕetuwo? Bi dərto di ʕito bab bʕayat?
236. Xori Brahim: Yaho ṣafrawoṯo nəfqinawo mi ʕito, bi ʕito, bəṯr uṯenawo las saḥat.
237. Ǧan: Meqəm mu ʕeḏo məštaʕetuwo?
238. Xori Brahim: Kətwo d məštaʕanwo. Kətwo hən meqəm mu ʕeḏo, b ḥəššabo tre məštaʕanwo.
239. Ǧan: ʕAl beʕe noye əlla šliqe məštaʕanwo?
240. Xori Brahim: Kulle noye w šliqe ḥa ne.
241. Ǧan: Abuna, bu yawmo di ṯnaḥto, huwewo qalabaləġ ġalabe lo?
242. Xori Brahim: Iyyy ġalabe.
243. Ǧan: I naqlayo koṯe l bolox, aydarbo maqəmiwo təšməšto ʕal aq qawre?
244. Xori Brahim: Qawro b qawro kərxiwo w maqəmiwo təšməšto.
245. Ǧan: Koṯe l bolox, man kətwo kuhne?
246. Xori Brahim: Hama əno səmli tleṯi əšne təšməšyoṯo. Tleṯi əšne maqəmli təšməšyoṯo b Məḏyaḏ.
247. Ǧan: Hat naʕimo, koṯe l bolox, ayna kuhne maqəmiwo təšməšyoṯo?
248. Xori Brahim: Ayna kuhno d huwewo.
249. Ǧan: Abuna, koṯe l bolox, b nəʕmuṯox aw b ʕlaymuṯox nošo, d ḥniq bi rawmo.
250. Xori Brahim: Be Mahmado kətwolle zʕuro, u xwarz dəṯṯe we. Sədayye huwewo, əšme Šexo we. U zʕurano qranayna we w ḥawrayna, aʕmayna məštaʕewo. Kəllan əno w huwwe aṯin s be Maqsi ʕƏnəs, d kətne ʕəl mi rawmo, layt ab botanək?
251. Kit i arʕo diḏan, i Katfo du Faso, ʕəl mi rawmo. Məštaʕelan əno w huwwe ba "Tloṯ Naṭtat" əmminawo. U zʕuro xayifo we, jehati we. Bəṯr me d daʕəṯina, əno saləqno lu bayto, huwwe omər: "Alo gədsuḥeno bi rawmo. Tox d suḥena!"
252. Umarno: "Alo, əno lə ksuḥeno, əno kazzino lu bayto, kətli šuġlo. Emi knəṭroli!" Əno saləqno, mhawarre: "Hə, hə, hə, ḥniq Šexo!" Aṯina, kəḥniq bi rawmo. Aydarbo ḥniq? Lə kəḏʕina. U zʕurawo aʕmi d məštaʕewo, d kətwayna ḥawrone ʕam ḥḏoḏe.
253. Ǧan: Abuna, səryoyo məǧġəlituwo ʕam ḥḏoḏe?
254. Xori Brahim: He!
255. Ǧan: Səryoyo məǧġəlituwo?
256. Xori Brahim: Səryoyo məǧġalwo, e.
257. Ǧan: U təštəʕniyo da "Tloṯ Naṭtat" aydarbo məštaʕetuwole?
258. Xori Brahim: Eeeee, da "Tloṯ Naṭtat", knayṭi tloṯ dawsat, hawxa.
259. Ǧan: Bəṯr koṯe l bolox, d ḥniq ġer noše?
260. Xori Brahim: E.
261. Ǧan: Man?
262. Xori Brahim: Ḥniq ḥa ǧandərma. Mḥele u səsyo bam maye. Maye ʕamuqe, maye di rawmo ġalabe. Mḥele, mḥele, mḥele, mtarpəl u səsyo. Nafəl m ḥaṣe. U səsyo maxlaṣle, huwwe mḏ̣ayəʕ. Fayəš m ṣafro hul ʕaṣriye kkərxi aʕle. Lə ḥzalle. Ya i ʕaṣriyayo, ya ṯeni yawmo lu Səlo d be Zahrabaye mawfaqle. E.
263. Ǧan: Abuna, koṯe l bolox noše səryoye ste, d ḥniq?
264. Xori Brahim: Lo, lo.
265. Ǧan: ʕAl rabuṯox ste lə ḥzelox?
266. Xori Brahim: Lo ašər lə ḥzeli, d ḥniq nošo mas səryoye.
267. Ǧan: Abuna, kibox d əmmatli, u pelawan qamoyo ema aṯi l Məḏyaḏ?
268. Xori Brahim: Lo, lə kuḏaʕno, lə koṯe l boli hayo. Naʕime wayna, laybi d umarnolox, maḥkenola, lə kqudarnola Ǧan.
269. Ǧan: ʕAl rabuṯox ema ḥzelox pelawan, Abuna?
270. Xori Brahim: M zawno, aḥna naʕime uṯanwo. Bəṯr l aṯən. Naʕime naqqa tarte aṯi, nəfqinawo, li bəʕayaṯe saymiwo. Bi bəʕaye maḥtiwo aš šəritaṯṯe w at telat dəṯṯe tamo w məštaʕanwo ʕal u tel. Əzzanowo mfarǧinawo. Naqla tarte tloṯ hawxa aṯən.
271. Ǧan: Abuna, hani m ayko uṯanwo?
272. Xori Brahim: Lə kəḏʕina.
273. Ǧan: Noše m Məḏyaḏ latwo pelawan?
274. Xori Brahim: ʕAybo ʕamər bayto! Məḏyaḏ ema kowe, u mede d hawxa (gaḥxo).
275. Ǧan: Abuna, bu zabnano uṯewo ʕade du nḥoro du sawal ste, m meqəm kətwo haṯe?
276. Xori Brahim: Darmala?
277. Ǧan: E, Abuna.
278. Xori Brahim: E, darmala kətwo b Məḏyaḏ. Saymiwo darmala. Saymiwo rənǧəkat, saymiwo fare, ʕwone, ṣafure.
279. Ǧan: Abuna, kibox d maḥkatli, bu zabnawo l nḥoro mən sawal məskituwo?
280. Xori Brahim: Ooooo! ʕAs... haw fayəš koṯe l boli, Ǧan! Məskinawo naqqawoṯo ʕwone, kətwolan fare w ʕwone bu bayto. Məskinawo af faraṯṯe. Aḥna kətwolan ʕwone. Dlo ʕwone nəquṣo fayišina, lə koṯe l boli.
281. Ǧan: Abuna, man nuḥarwo u sawal dəṯxu?
282. Xori Brahim: Aq qaṣobe. Mšayʕinawo bəṯr aq qaṣobe, ubenawole i məʕwəṯto, nuḥarwolən.
283. Ǧan: Qaṣobo di šawṯo we, Abuna?
284. Xori Brahim: Qaṣobo di ʕade, qaṣobo. Qaṣobo di šuqo. Uṯewo, madwo i məʕwəṯto w əzzewo.
285. Ǧan: Abuna, hatu naʕime, i naqqa d nəḥriwo, yətwituwo w mfarǧituwo ʕal u qaṣobo?
286. Xori Brahim: Lo hreeee. Naʕime, l ubinawo həmme d mede, Ǧan. Kəḏʕət šṭaw mənayna.

II.

287. Ǧan: Abuna, mən kəḏʕət ʕal Šamʕune Ḥanne?
288. Xori Brahim: Afandəm Šamʕune Ḥanne bu bayto we. Msəkwolle, bəṯr mahzamle luwwe w l ʕAliko d bə Baṭṭe. Msəkiwo bu ḥabəs. Bəṯr i šato, i naqqayo, meqəm d ʕAliko d qṭəlle... 26 wa, 10 wa kumarno ya bač 19 (1919), ya baʕ 20 (1920) qṭiwolle ʕAliko. 
289. U Šamʕən bu bayto we, sowo, masəwwole. Šamʕəne Ḥanne i masalayḏe meqəm maʕ 20 we. Diḏe w d ʕAlike Baṭṭe, d hǧəmme ʕal aq qəryawoṯo.
290. Ǧan: Mən saymiwo, Abuna?
291. Xori Brahim: Aġatiye wa d ʕAlike Baṭṭe.
292. Ǧan: Bas aġatiye mdaʕanwo?
293. Xori Brahim: Bə Baṭṭe, hano ʕAliko b aġatiye mdaʕewo. I masale kəḏʕət, mən yo? Bayn lənne w l bə Ǧəmo kətwo dəžməniye. Ǧəmo maqṭewole Ḥaǧo u qamoyo.
294. U babo d Ḥaǧo, hano Ḥaǧo mahzamle l Suriya. Ḥaǧo u babo dano manḥarwole, maqṭewole bi ʕaskariye. Han naqqa nafəq hano mu ḥabəs, azze d tole ḥayf du ʕammo. Qṭile Ǧəmo. 
295. Bəṯr hǧəmme ʕal aq qəryawoṯo, d kətwayye d dəṯṯe. ʕAl ann omariye w ʕal aq qəryawoṯo ḥrene. Azze naqqa l Nṣiwən, ftəḥle u ḥabəs qəm a ḥbisoye bu zor. ʕAliko ḥa ḥatrəki we, aḏiʕət! Bas d luwewo u Šamʕən aʕme, mu yawmo qamoyo gədməqṭalwo, lə ṭurewo u Šamʕən, mašərwo aʕle, b ʕaqəl we.
296. Ǧan: I ḥawruṯo d bayn Loṯe w lu Šamʕən m ayko wa?
297. Xori Brahim: Mu ḥabəs. A tre msike wayye, nafiqi. Bu ḥabəs hawile moro w bam maye w bu šaq maxlaṣle w hawən ḥawrone. Bu band ste hawən, bə Čalabiyo w bə Saroḥano, kul yawmo mḥalqiwo ʕal bə Šamʕəne Ḥanne w hani d dəṯṯe, u partiyaṯṯe hawi yaʕni. W bu ḥabəs ste ʕam ḥḏoḏe hwalle, xəd ann aḥunone, wən.
298. Ǧan: Abuna, u Šamʕən m ayna qriṯo we?
299. Xori Brahim: Mi Sare yo. I Sare laltaḥ m Sorino yo, kito darbo baynoṯayye. D əzzox marke li Sare ʕal i iḏo du yamino, qarəwto lu darbo yo. Ksəlqət kilomətro tre ste — Sorino yo. Kəṯyo ʕal i iḏo du semolo.
300. Ǧan: I ʕaylaṯṯe rabṯo wa?
301. Xori Brahim: E, bə Ḥanne ar rabe di Sare wayye.
302. Ǧan: Ar rabe di Sare wayye?
303. Xori Brahim: E.
304. Ǧan: U sabab dann aġawiye, d kətwən d bə Ḥanne.
305. Xori Brahim: E, lə ṭəʕnowa ʕaynayye, d saymi rabuṯo. Bə Ḥanne, bə Šamʕəne saymiwo rabuṯo ʕal aq qəryawoṯaṯṯe. Hani, Saroḥano w Čalabiyo, lə maqbəliwo. E,əzzənwo mḥalqiwo bam mowat ʕəsekər l rišayye, lə qədriwo saymiwo mede bənne. Huwwe w u aḥuno bəlḥuḏe nəfqiwo, təwriwo i ʕaskar. Šamʕəne Ḥanne w u Malke u aḥuno.
306. Ǧan: Hani kmo aḥunone wən, Abuna?
307. Xori Brahim: E, aḥna tre ḥzelan, u Malke w u Šamʕən. Hani ḥzelan. U Ḥanne u babaṯṯe we.
308. Ǧan: Aydarbo nafəq əšme d Šamʕəne Ḥanne?
309. Xori Brahim: Afandəm gawro kayiso we. Gawro kayiso we, həǧmiwo aʕle, marfewo an nire w ruhaṭwo bəṯr ʕaskar, lə qədriwo məskiwo ruḥayye qume.
310. Ǧan: ʕAyəš u Sayfo, ḥzele u Sayfo?
311. Xori Brahim: Aydarbo! Bu Sayfo bele ʕayəš, bas bu ḥabəs we. U Malke, u aḥuno — lo. Qṭiwolle lak kurmanǧ. Qṭiwole hən mar rabe d Bəsorino (Sorino), ṣəroye ne w ʕadu d ḥḏoḏe ne.
312. Ǧan: Hanək man wən?
313. Xori Brahim: Bə Gawro əmmiwolən. Bə Gawro ar rabe d Bəsorino wayye. Aġawiye wayye hanək ste. Qṭiwole lu Malke, maqṭewole 2-3 mənayye, hənne ste amṭalle i ʕaskar, maqṭalle u Malke. Dəžmən d ḥḏoḏe wayye.
314. Ǧan: Han naqqa u Šamʕən ʕal hawxa ʕabərwo lu ḥabəs?
315. Xori Brahim: U Šamʕən bu ḥabəs we. Huwwe w ʕAliko w Čalabiyo w kulle.
316. Ǧan: B ayna ḥabəs wən? B Mərde?
317. Xori Brahim: B Xarput. Kumarno b Xarput wayye.
318. Ǧan: Kmo əšne fayiši tamo?
319. Xori Brahim: Alo lə kuḏaʕno i mədde, d fayiši, Ǧan. Bas bu ḥabəs d Xarput wayye.
320. Ǧan: Bəṯr mu ḥabəs i gawruṯayḏe zəd hawyo əlla lo?
321. Xori Brahim: E, zayido, məd d daʕər, maḥwele əšme.
322. Ǧan: Abuna, saymiwo taʕaddadiye ʕal as səryoye ste?
323. Xori Brahim: I naqqayo latwo səryuṯo w ṭayuṯo. I naqqayo latwo aġatiye, parti we.
324. Ǧan: Yaʕni muḥanwo səryoye ste?
325. Xori Brahim: Lo. Parti we. Kul ḥa u partiyayḏe we. Čalabiyo ruḥamwo ġalabe as səryoye. Bəṯr mu Sayfo huwwe manṭewole an noše (as səryoye) laq qəryawoṯo, d xalənwo mas səryoye. Čalabiyo ruḥamwo aṣ ṣəroye. Bəṯr msəkwolle bu Sayfo, bu ḥabəs we. Fəšle bu ḥabəs huwwe ste. Mawbewolle l ʕƏntab (Gaziantep), kumarno, b ʕƏntab mayəṯwo.
326. Ǧan: Čalabiyo bu Sayfo maqṭewole səryoye?
327. Xori Brahim: Bu Sayfo bu ḥabəs we. Saroḥano əno b Badəbbe koṯe l boli... han naqqa i ʕaskar həǧmiwo kul yawmo ʕal qriṯo m dam mšiḥoye.
328. Ǧan: Bu Sayfo?
329. Xori Brahim: E. Bəṯr m ʕIwardo hǧəmme ʕal Badəbbe. Saroḥano mšayaʕle xabro, ar rabe di qriṯo gabe wayye. Ḥa bə Malke, bə Šamʕun əmmiwonne, ḥa bə Laḥdo, u babo d qašti b xwa.
330. I emo d babi i barṯo d Badəbbe wa. Tre partiye wayye. U babo d qašti mu gabo d Saroḥano we w hano d bə Malke bə Šamʕun mu gabo d Ḥaǧo w d ʕAliko wayye. Han naqqa Saroḥano mšayele l ḥoli Ṣallo bu goman diḏi, hano qašo Ṣaliba mənayye yo. Ṣaliba Ṣawme, d kətwe d Mor Afrəm di Qaməšlo, aṯiwo l larke (lu Swed) ste bu yawmo. 
331. Kətle šərite, kətle gabi. Hano mšayaʕle l bə ḥoli Ṣallo, ḥa falluš we, u sayfayḏe m harke hawxa čuḥakwo ʕal i arʕo. I naqqa du Sayfo omər: "Əno, maḥwewo, ḥaṣo laf elayxu no, mə nfəqte d yawmo no. Əno lə kmuḥeno əlla ʕaṣriye, ab buġre ʕloyo, bas foṯayxu d falge d yawmo gədəṯyo i ʕaskar aʕlayxu ha."
332. Hano, Saroḥano, mšayaʕle lab badəbboye, mərle: "Meni lə zayʕitu. I askar gədəṯyo falge d yawmo aʕlayxu." Kayise wayye. Əḏʕiwo bi qiyme daṣ ṣəroye. I aġatiyaṯṯe baṣ ṣəroyte wa, Ǧan.
333. Ǧan: Hani an aġawiye d l ḥḏorayna d bu Ṭuro. Ayna mənayye bu Sayfo mḥele baṣ ṣəroye? Bə Čalabiye lə mḥalle, bə Saroḥano lə mḥalle?
334. Xori Brahim: Mḥalle lan aġawiye dann omariye w dam mḥalmoye w aṭ ṭaye d Məḏyaḏ w daq qəryawoṯanək kulle.
335. Ǧan: Abuna, bu Sayfo, i naqla d mḥalle, as səryoye, kətwolən xabro, d gədmoḥən bənne?
336. Xori Brahim: Afandəm, goya hawxa kəmmi... uʕdo b Mərde maltamme ar rabaṯṯe. Bəṯr məd ar rabaṯṯe maslamme ruḥayye, nošo l yasire lə mərle mede. Goya b Məḏyaḏ ste ar rabe gədmaltəmiwonne, xəd ḥoli ʕIsa, u babo du Gabro, xu Ḥanne bə Safar, kətwo ḥa m bə Gawwo.
337. Hani gədmaltəmiwonne, u amro hawxa we. Goya yasire lə kdayqiwo. Han naqqa ḥoli ʕIsa lə maslamle ruḥe, lə ṭralle lan nošayḏan. Lə maqballe, mərre: "Lə kmaqbəlina, gədqəṭlilox. Gədəzzox qayo? Aḥna lə kmaqbəlina. Ya gədqəṭli kulan, ya lə kmaqbəlina, d qəṭlilox."
338. Qayəm i naqqa d l azze, lə maslamle ruḥe. Azzən, ḥa abre d ʕammi b xwa, mədle, u Čalma, w u aḥuno du Čalma u Kənʕan, abre d ʕammi b xwa, mədle qaṭoro, d marfele ʕal qarʕe d ʕAzəzke w du qaymaqam. Qayəm tlalle ruḥayye, mərre: "Aṣ ṣəroye gədqəṭlilan!" Azzən bəṯr b saʕa, ṭəqqe tfənge bayn di qriṯo. Ṭiqo. E, hawxa.
339. Ǧan: Abuna, i naqqa d mḥalle bu yawmawo b Məḏyaḏ, kətwole as səryoye əmkan d mqawmi?
340. Xori Brahim: Əmkan ḏ̣aʕəf we. Aṯən aʕ ʕəwarnoye laf elayye. W səmwolle, mawfaqwolle ḥḏo šawṯo, aṭ ṭaye kulle mena. Bəṯr aʕ ʕəwarnoye ṭralle m Məḏyaḏ w qayimi ak kurmanǧ, nafili b Məḏyaḏ.
341. Qṭal w lə qəṭlət. Mahzamwolle laʕ ʕəwarnoye, lə kuḏəʕ, u sabab mən yo? Aṯən l Məḏyaḏ w bəṯr mahzamme. Mən yo u sabab diḏa, lə fayiši, kalən, nafiqi m Məḏyaḏ. W xalyo Məḏyaḏ mas səryoye w faliti biyya. Ayna d ḥzalle, qṭəlle.
342. Ǧan: Qṭəlwo ġalabe?
343. Xori Brahim: I məḏ̣ḏ̣ara d bə ʕAdoka, mḥalaqle lu admo ʕal i goro, hway amin, xu marziwo d kəmḥaləq am maye.
344. Ǧan: Mədwolən yasire?
345. Xori Brahim: Qṭəlle, hǧəmme, ayko d ḥzalle, bam mʕare, bab bote, hǧəmme aʕlayye, qṭələnne. U ḥa, d tlele ruḥe, maxlaṣle w d lo qṭil. Qṭil ġalabe, bann alfowat qṭil.
346. Ǧan: An noše, d abiʕi d maxləṣi, l ayko mahzamme?
347. Xori Brahim: Afandəm, hən tlalle ruḥayye bam mʕare, fayiši bay yawme w xrəqwolle a mʕare l ḥḏoḏe w latimi, azzən lab bote, maxlaṣṣe. Aloho maṣṭərile, yaʕni...
348. Ǧan: L Anḥəl azzən əlla l ʕIwardo azzən, mahzamme, Abuna?
349. Xori Brahim: Aġlab l ʕIwardo azzən. L Anḥəl azzən, li Rayəṭe azzən. Aḥna li Rayəṭe azzano. Əno b xwa šaxṣan abre d 3, dəšwoli bann 4 əšne.
350. Koṯe l bolox, Abuna?
351. Xori Brahim: Kəmṣawarno u təhzmayḏan, koṯe l boli. Zəʕṯo d buġre d ḥarb, lə kuḏaʕno, d mən we?
352. Ǧan: Mhalxone azzoxu, Abuna?
353. Xori Brahim: Gədumarnox, i masalayḏan yarəxto yo, ḥur. Nafəqiwo an nošayḏan lu ḥṣodo, lu šalwo. Lu ḥṣodo daḥ ḥəmṣe ḥəwore, 6 b taməz. Heš kito šərito?
354. Ǧan: E.
355. Xori Brahim: 6 b taməz, nafiqi, azzən lu ḥṣodo daḥ ḥəmṣe. An nošayḏan di šawṯo kula, haṯe ḥzeli. Han naqqa laš šuxre azza emi, əno məštaʕenowo ʕal ann adroṯo, mede 3-4 əšne wi. Ḥərli emi, ḥaša kətwolan ḥmoro, mani di Addane, maʕ ʕloye šamiyani, ḥərli, kəzza, baxino.
356. Azzi bəṯra, maḥətlali ʕal u ḥmoro. Ḥoṯi ste, ḥərla, d rab meni, hayo ste baxyo, aṯyo hayo ste marwəxola w azzano. Azzano bəṯr m falge d yawmo, ḥḏo həwyowa i aṯto du ʕammo d emi, aṯyo l qarʕe di šeno, diyar ʕloyo, ʕəl mənayna, əmmo: "Zʕure! Alo ṭiqo!"
357. W u ʕIsa komər: "Toxu lab bote. Ṭrawu kul mede, toxu lab bote. Ṭrawu aḥ ḥəmṣe, ṭrawu aḥ ḥəyewən, ṭrawu aš šuxre, toxu lab bote, ṭiqo!"
358. Qayəm a zʕurayḏan kulle, emi marwaxlalan ʕal a ḥmore naqla ḥreto w aṯina. Aṯina l falge du darbo, laqina ʕammi, kəlle kətle qaṭʕo d ʕeze, kmawbelən, omər: "Tox əzzano brazi."
359. Ema kmarfeno emi, naʕimo, hawxa qəm ṣadra. Laqina ḥoli, u babo du Bəro w du Ḥapṣuno, ḥoli b xwa, u aḥuno d emi. U ʕammo d babi omər: "Ṭər dəʕro i Rume w an naʕime laq qəryawoṯani, balki maxləṣi. Aḥna gədəzzan ʕəbrina laf an naʕime, kazzano.
360. Kətwolan 13-14 nafšoṯo wayna bu bayto. Kazzi laf an naʕime." — (Kətwoli tre-tloṯo ʕammone, u ʕammo d babi ḥa, arbʕo, babi ḥa, ḥamšo, babi mšanele meqəm.) — "Kazzino laf an naʕime, Rume, haw w an naʕime hama izoxu, mḥawu harke, darbo darbo, slaqu harke w harke, gədmuṭetu l Baǧənne." Ḥoli Əzbo mərle: "I Rume lə ḥzela dukṯo, hiyya w an naʕime, nošo gədqəṭlənne, lə kṭureno."
361. Marke larke babi Əllo, u ʕammo d babi, omər: "Huweno greʕox, Yusəf." — (Yusəf we əšme, daš šəwerəb səmoqayḏox.) — "Ṭr əzza!" Mlaʕele buwwe, axər omər: "Ṭr əzza!"
362. Qayəm aḥna aṯina. Mḥelan bad diyarat w aṯina l Baǧənne. Əno w ḥoṯi w emi, ḥaša, ʕal u ḥmoro rawixe. E bəṯr an nošayḏan, kətwolan ḥḏo kayəwto, qṭəlulle, babi mḥasele, ʕammi maxlaṣle, ḥreno maxlaṣle, an nišaṯṯe maxlaṣṣe, an naʕimaṯṯe maxlaṣṣe.
363. Kulle aṯən li Rayəṭe. Azzano li Rayəṭe. W mkamelan l Arbo m Arbo l Badəbbe, m Badəbbe aṯina l Mor Malke w axər karəxina tamo. Han naqqa i naqqa d ṭiqo, aḥna l azzan l ʕIwardo. Qəsəm azzən l Anḥəl w qəsəm azzən l ʕIwardo, qəsəm aṯən li Rayəṭe w hawxa. E, hawxa.
364. Ǧan: Abuna, i naqqa d azzoxu li Rayəṭe, məqqa fayišitu tamo? Koṯe l bolox?
365. Xori Brahim: Ġalabe lə koṯe l boli, šato, bayn dač čalkoye, aʕmayye ste fayišina ʕam ḥḏoḏe, šato ste lə fəšlan.
366. Ǧan: Azzoxu laq qəryawoṯo dač čalkoye ste?
367. Xori Brahim: Azzilan l Baǧənne, Kavnas.
368. Ǧan: Məqqa fayišitu b Baǧənne w Kavnas?
369. Xori Brahim: Hama lə kuḏaʕno, məqqayṣ fayəšno. U ʕammo d babi, tamo mayəṯ.
370. Ǧan: Mən we əšme, Abuna?
371. Xori Brahim: Əllo we, Əllo.
372. Ǧan: Əllo bə mən kəmmiwole?
373. Xori Brahim: Bə Haǧǧo, bə Čalma.
374. Ǧan: Əllo bə Haǧǧo. Abuna, koṯe l bolox, hat naʕimo, i naqqa d azzoxu, qafle wayxu, əšmo wayxu?
375. Xori Brahim: E, maḥkəlilox i qəṣṣa. Əno w ḥoṯi w emi.
376. Ǧan: Bəlḥuḏayxu azzoxu?
377. Xori Brahim: E, ʕayni! Bəṯr aṯəlle an nošayḏan ste l Mor Malke. Du baytayḏan.
378. Ǧan: Abuna, bəṯr i naqqa d daʕəritu l Məḏyaḏ, naqla ḥreto an nošanək daʕəritu lo?
379. Xori Brahim: E, hani, d mayiṯi, mayəṯlan čaʕ nafšoṯo bi Rayəṭe, aḥna.
380. Ǧan: Man w man?
381. Xori Brahim: Mayiṯo qašti. Mayiṯo i aṯto du ʕammo d babi. Mayəṯ u abro d ʕammi. W mayiṯo ʕamṯi, mayiṯo i kačkayḏa w mayəṯ 7-8-9 nafšoṯo bi Rayəṭe. Qayəṯwo kewo w mayiṯi buwwe.
382. Ǧan: Mən kewo qayəṯwolən, Abuna?
383. Xori Brahim: Xu tifo we, ya Ǧan. Lə kuḏaʕno. Tifo əmmiwole, kewo šaḥino əmmiwole.
384. Ǧan: Abuna, bu zabnawo u Sayfo lə mḥalaqwole ʕal i Rayəṭe ste?
385. Xori Brahim: Bele. Maḥkəlilox u Sayfo d Badəbbe d Saroḥano, d mərle: "Əno lə kmuḥeno buxatu. Hawu ḥaṣayxu ləno." Haṯe maḥkəliloxyo u yawmawo.
386. Ǧan: Mi naḥiye du muklo aydarbo wa bi Rayəṭe?
387. Xori Brahim: Mən muklo, aloho mhawən! Alo ṭurelox! Bi ḥaraytaṯe əzzənwo laq qəryawoṯo, amṭanwo muklo, amṭanwo sawal.
388. Ǧan: Kətwo noše mṣalḥe bi Rayəṭe, ḥzallox, Abuna?
389. Xori Brahim: Ooooo, kulle mṣalḥe wayye. As səryoye, aṣ ṣəroye kulle, mṣalḥe wayye.
390. Ǧan: Kətwo ġalabe gawre mṣalḥe?
391. Xori Brahim: Eeeee, kətwo, kətwo.
392. Ǧan: Ayko kulanwo, lašan d moḥən?
393. Xori Brahim: Saymiwo ṣurat, hno l ruḥayye. ʕAl ann əgore saymiwo ṣurat, qəm a syəġone dad dəroṯo saymiwo...
394. Ǧan: Abuna, hatu an naʕime, ayko madməxiwolxu?
395. Xori Brahim: Bann odayat lawġul.
396. Ǧan: Nošo mawṣewolxu, lə nəfqitu l larwal?
397. Xori Brahim: Eeee, naqqa nafəqno d mnaqeno buġre. Kətwolle tarte dəroṯo. I dərto d Mor Axəsnoyo ḥəzyolox? I ʕlayto i taḥtayto. Kətwole lano d bə ḥolayna d bə Ṣallo, kətwole tarte dəroṯo. Naḥətno li dərto. Kəlle kit tawro. Tawro xašuno, kibe hawxa mede, xag gamle, u tawraṯṯe. 
398. Mətyaqnət, mḥalle i tfəngo bəno, qayiṯo bu tawro. D xərqowa u tawro, gədqayṯowa bəno. Hama ḥəlti Qətso, ṭaḥolayna i Qətso, i aṯto du Sawro, hama mədlali gər, gər, gər, marhəṭlali, maʕbərlali l lawġul. Əmmo: "D nəfqət naqla ḥreto, kəḏʕət šuġlox." E, hawxa. 
399. Ǧan: Bəṯr haw nafiqət?
400. Xori Brahim: Lo hre. Emi ema ṭrela. Lə ṭəryowali. Han naqqa msəklali qəm ṣadra, lə ṭrela d nufaqon. Əno naʕimo ġalabe, ġalabe, ġalabe laǧǧuǧ wi.
401. Ǧan: Abuna, bu zabnano ḥzelox noše, d qṭil bi Rayəṭe?
402. Xori Brahim: E, lə koṯe l boli. Qṭil ḥa man nošayḏan.
403. Ǧan: Man we, Abuna?
404. Xori Brahim: Kowe u barḥəmayḏi, bəṯr kowe. U aḥuno du ʕAmse. U ʕAmse, əḏʕatwole lo?
405. Ǧan: U bakči?
406. Xori Brahim: U bakči u aḥunayḏe, d naʕəm mene, d qrani.
407. Ǧan: Mən we əšme, Abuna?
408. Xori Brahim: Səlo, Slayman, Səlo.
409. Ǧan: Hano bu mḥoyo d hawi bi Rayəṭe?
410. Xori Brahim: Azze bəṯr u tarʕo, ḥaša d boyəz maye, i tfənge xrəqla bu tarʕo, čiko harke w qṭil.
411. Ǧan: Koṯe l bolox, aydarbo qwərre?
412. Xori Brahim: Lo hre, m ayko kuḏaʕno, naʕimo 3-4 əšne wi.
413. Ǧan: Nošo buxewo aʕle, Abuna?
414. Xori Brahim: Lə kuḏaʕno, Ǧan.
415. Ǧan: Lə koṯe l bolox?
416. Xori Brahim: Lo.
417. Ǧan: Bəṯr mu Sayfo aṯitu l Məḏyaḏ. Han naqqa kayəs kəḏʕatwo. Rab hawətwo?
418. Xori Brahim: D umarnolox, 3-4 əšne ḥəngi mu kafno mi be məǧaliye, l aḏəʕina, aydarbo fayiti. Yaʕni kafno w yatume w lo nošo w lo babe w lo mede. Naʕaz Alla! E, aḥna kətwolan məlk, Ǧan. Mzabninawo w əxlinawo. Emi mzabnowale w əxlinawo.
419. Ǧan: I naqqa d aṯitu l Məḏyaḏ, i maʕišaṯxu ʕal u zəbono du məlk hawyo?
420. Xori Brahim: E, latwo mede ḥreno. Emi əzzawo saymowa šuġlo l hən. Yatume wayna.
421. Ǧan: Sə man abuna?
422. Xori Brahim: Gab as səryoye di ǧamaʕayḏan, məḏyoye, d Məḏyaḏ.
423. Ǧan: E, Abuna.
424. Xori Brahim: Əzzawo sədayye, šəġlowa, kətono, šəḏoyo mədone hawxa, šuġlo dan niše, əṯyowa, e.
425. Ǧan: Abuna, emox i naqqa d ʕəwdowa, mən ubiwola mqabəl du ʕwodayḏa?
426. Xori Brahim: Eeee... ubiwola kmo qərušat hə. Uṯewolan ṭlamṯo d laḥmo bənne, amṭowalan ʕaṣriye ṭlamṯo d laḥmo. Hal mafətlan zabno, yaʕni aḥna u ǧil diḏan, u mede d ḥzelan, maʕiquṯo, zabne hawxa mzalhəze, yaʕni kul mede ḥzelan bu zabnayḏan, Ǧan. E ʕayni, ḥaye mzalhəze mafətlan.
427. Babox, qaṭlo qṭəlle, Abuna?
428. Xori Brahim: Lo mšanele, babi. Meqəm mu Sayfo.
429. Ǧan: Abuna, i naqqa d aṯitu mi Rayəṭe, u baytaṯxu xalyo we?
430. Xori Brahim: E.
431. Ǧan: A qliḏe du bayto aʕmayxun wayye?
432. Xori Brahim: Lo, mawbewolən at tarʕe ste. Alo ṭurelox! Hul d mqafelan falqe, maḥtilan tarʕo qumayna. Aṭ ṭaye mawbewolle at tarʕe ste. M ayko, ak kurmanǧ lə ṭrewolle mede lab bote.
433. Ǧan: Mašəġwolən ab bote?
434. Xori Brahim: Eee, i dukṯo, d huwewo ʕəlle mede, əmmiwo: "Kətte mede ṭmiro!" Ḥəfriwole, təwriwo ak kalšone ste.
435. Ǧan: Abuna, emox l man mzabnowa arʕoṯo?
436. Xori Brahim: M ayko kuḏaʕno, ayna d šuqalwo.
437. Ǧan: Yaʕni las səryoye mzabnowalən.
438. Xori Brahim: Kətwolan arʕoṯo b Məḏyaḏ kula.
439. Ǧan: B ayna, yaʕni ann əšmone dad dəkoṯaṯṯe? Bu Šalwo?
440. Xori Brahim: Eee, kətwolan arʕoṯo ʕal feme di rawmo, əmminawolle u Faso. Kətwolan harke bu Ǧudiro, bu Šalwo kətwolan arʕoṯo.
441. Ǧan: Kmo əšne hawxa grəšla? U zəbonano, hul d qayəmitu ʕal raġlayxun hawi? Aw an noše bdalle d miḥarki b Məḏyaḏ?
441. Xori Brahim: Hama hwela 2-3 əšne ġala, ġalabe pis. Lə ḥzelan ruḥayna. Ḥzelan ruḥayna, kawina ʕlayme. Azzino, hawino ṣanəʕ, daṣ ṣənʕatkar. W de, de, de, de...
442. Ǧan: Əno bayn xabro d Safarbarlək w d Sayfo lə furaqnowo mede. Ḥušawnowo, a tre ḥane. U Safarbarlək bann 14 w Sayfo baḥ 15 hawi, kibox d maḥkət aʕlayye, mən hawi?
443. Xori Brahim: Bann 14 Safarbarlək ʕəmumi we. I naqqa d kətwa Tərkiya w Almanya məštarak ʕam ḥḏoḏe w fəšše a ḥrene Rusya w Ingiliz w flan hanək kulle ġer wayye.
444. Ingiliz w Faransa, hani ḥa wayye. W Tərkiya w Almanya ḥa wayye. Hawo u Safarbarlək we. Bəṯr i šato daḥ 15 qṭəlle masalan aḥna as səryoye d Məḏyaḏ bu Ṭuro w baq qəryawoṯo. Haṯe i šato daḥ 15 we.
445. Ǧan: Abuna, bu Safarbarlək mən hawiwo, maltamwolle an noše li ʕaskariye.
446. Xori Brahim: Maltamwolle aṣ ṣəroye stene.
447. Ǧan: L ayko qəlʕiwonne, Abuna?
448. Xori Brahim: Qəlʕiwonne, ġalabe l Arzərum, l Ḥassanqalʕa, lad dəkoṯanək.
449. Ǧan: I naqqayo ḥarb bayn lənne w l Rusya kətwo?
450. Xori Brahim: E, bayn lənne w l Rusya. E.
451. Ǧan: Abuna, naqqa naʕimo wi, yatiwo bi dəkkano d babi, u babo du Safar bə Ġaribo, mən we əšme, Abuna?
452. Xori Brahim: U Slayman.
453. Ǧan: U ʕammo Slayman, Aloho mḥasele! Maḥkewolan, koṯe l boli hul l uʕdo ste omər: "Bann 1868 ʕaskar we..."
454. Xori Brahim: Lo, Ǧan.
455. Ǧan: Šəbqono, Abuna, 90 we, hawxa mede we.
456. Xori Brahim: Lo, bu zawno du Safarbarlək mawbewolle, bann 14.
457. Ǧan: Bas huwwe qamayto maḥkele ʕal i ʕaskariyayḏe.
458. Xori Brahim: E, fəšle, fəšle 3 əšne ʕaskar.
459. Ǧan: Ayna šato wa, Abuna?
460. Xori Brahim: Lə kuḏaʕno, azze, yaʕni garak lu Safarbarlək azze.
461. Ǧan: Mərle omər: "Mšayəʕallan l Ḥasanqalʕa w bəṯr azzan lu Qarṣ w mḥarablan mqabəl di ʕaskar du rus..."
462. Xori Brahim: L əḏʕiwo, d kətyo ṣəroyo. Qṭəlle aṣ ṣəroye kulle. Ḥur! Lə qləʕənne mu sabab du Safarbarlək li ʕaskariye. Bəṯr nfəqla i daʕwa dann armənoye. U ḥa, d kətwe mšiḥoyo ʕaskar, qṭəlle kulle. W huwwe əḏʕiwole, l əḏʕiwole, ṣəroyo, əḏʕiwole ṭayo u Slayman, aḏiʕət! Lə qṭəlle, hawxa. Əno hawxa kuḏaʕno. Huwwe balki maḥkəlelox ʕal ġer mede, lə kuḏaʕno.
463. Ǧan: Abuna, naʕimo wi! Lə koṯe l boli, mən maḥkewole...
464. Xori Brahim: E, əno hawxa kuḏaʕno.
465. Ǧan: Abuna, qay msəkwolən yasiro?
466. Xori Brahim: ʕAskar, d kətne ʕaskar, lo yasire, ʕaskar yaho. Qṭiwolle i ʕaskar kula, d kətwa ṣəroye baynoṯayye, l Tərkiya.
467. Ǧan: Haa! L Tərkiya qəṭliwola?
468. Xori Brahim: E, i naqqa d nafiqo i daʕwa dann armənoye. Mən ʕaskar d kətwe mšiḥoye, qṭəlle.
469. Ǧan: Bi ʕaskariye!
470. Xori Brahim: Eee, bi ʕaskariye qṭəlle. Mərre: "Hani stene ṣəroyo, ṣəroyo yo, mən armənoyo, mən səryoyo." Qayəm qṭələnne, hənne ʕaskar qṭələnne.
471. Ǧan: Abuna, koṯe l bolox, m Məḏyaḏ man qṭəlwo?
472. Xori Brahim: E, lə kuḏaʕno, ayna d azze, qṭəlle. Kətwo gabayna tre, a tre qṭili, lə daʕiri.
473. Ǧan: Man wən, Abuna?
474. Xori Brahim: Ḥa əšme Əllo we, d bə ḥoli Əto w ḥa Kənʕo we, u Kənʕan we, u ǧəddo du Samir b xwa. U ǧəddo du Samirano diḏan. Ḥoli Musa.

III.

475. Ǧan: Abuna, ema azzox li ʕaskariye? ʕƏmrox məqqa we, l ayko azzox?
476. Xori Brahim: ʕƏmri bu nəfus mqaydo 1326 həǧri kowe 1910 miladi. Elo bu goman diḏi, əno, babi mšane ba ḥḏaḥṣar (1911). Tloṯo, arbʕo yarḥe wi heš. Bu goman diḏi. Čənki qayo bu Sayfo mḏ̣ayaʕwo u nəfus diḏi. Kətwo Slayman Afandi, u nəfus mamuri huwewo bi məḏ̣ḏara d bə ḥoli. I naqqa d abəʕno d əzzi lu maktub, əšmi mḏ̣ayʕo we.
477. Ḥzele, lə ḥzele, balki ste lə mḏ̣ayaʕwo omər: "Mḏ̣ayʕo yo." Mqayədleli 310, ya ḥḏaḥṣar yo, ya ḥṣaryo ʕəmri. Yaʕni bayn la ḥṣar la ḥḏaḥṣar yo ʕəmri. 1910 mqaydo yo.
478. I šato da tloṯo w tleṯi (1933) nafəq əšmi. Mi šawṯayḏan əno, u Galle u ḥaṯnayḏi, u Malke d bə ḥoli, hən mənayye 25 (1925) wayye w aḥna 26 (1926) wayna. At tarte qaflatani ʕam ḥḏoḏe nafəq əšmayna.
479. U ʕAmse, Šamšo Ǧəǧǧe du Bəro d bə ḥoli, du Malak d bə ʕAmmo Abən, hani kulle, nafəq əšmayna li ʕaskariye. Hən mənayye fayiši harke, qaṭoʕe d kefe wayye. ʕWədde bi qəžla. Kətwo ʕwodo bi qəžla. D kətwayye qaṭoʕe w naḥode, ṭranne bi qəžla.
480. Ǧan: I naqqayo i qəžla mən wa, abuna?
481. Xori Brahim: I qəžla maʕməriwola. I qəžlaṯe d Məḏyaḏ.
482. Ǧan: Mən maʕməriwola?
483. Xori Brahim: Maʕməriwo bote biyya.
484. Ǧan: Lašan d saymila li ʕaskariye?
485. Xori Brahim: E. Meqəm mʔasasto wa, bas mərwiwola. Han naqqa saymiwo bote biyya, maʕlanwolən w bunanwo biyya. D kətwayye qaṭoʕe d kefe, naḥode, d kətwayye maʕmərone, ṭranne b Məḏyaḏ.
486. Šəġliwo bi qəžla. Kətwo Maqsi Bəro bə Šarro. Kətwo u Tuma u Qurra d bə Xalaf. U Malke d bə ḥoli u Gallayḏan, ṭrowe u ḥaṯnayḏan, hani fəšşe bi qəžla šəġliwo. Aḥna, qləʕallan qəsəm l Ṣṭanbul w qəsəm l Qonya. Aḥna nafəlina b Qonya.
487. Azzano mhalxone tloṯo yawme, hul d maṭina l Mərde.
488. Mawbəlallan li Məsləmiye, kaše yo (saloqa), hawxa d nəḥtət, d nəḥtət, bi kaše yo. I Məsləmiye bu diyar b xwa yo i bənaye. Məsləmiye kəmmila, dəkṯe du šəlṭono, du paša yo. Fayəšina əštaḥṣar yawme biyya. U ḥa yawmo, kulle bohta, kulle ʕadu, lə kəḏʕi əšme du ṣeroyo, mən yo...
489. Kit kibe tloṯmo. Aḥna stene, kiban 40-45. Han naqqa kit ranzat, hawxa ʕloye, ranzat d taxtayat, kəḏʕət ar ranzat? Kdəmxina ʕal ar ranzat. ʕLoye mi arʕo, hən mənayye kibən b qəmṯe du qṭorano. Ḥḏo ʕal i ḥreto yo, i ranza.
490. Aḥna kəllan baʕ ʕloyo, naqqa mqatalle. Mqatelan aḥna w hənne. U Səlo d bə Zahrabaye u mḥasyo kəlle baroyo bayn l aḥna w lənne. Ayna d koṯe, kəmḥalaqle l laltaḥ. Naysa ǧriḥ arbʕo ḥamšo mənayye w aḥna lə ǧriḥ mənayna. Hənne 300 ne. 
491. Bi ḥarayto aṯi u yuzbaši, ḥərle: kəlle 3-4 mənayye ǧriḥe. Msəkke, mawballe ax xašune ʕloye mənayna. U Səlo bə Zahrabaye ḥa w Maqsi Asmar m diḏan tre, u Ḥanna d bə Laṭṭe tloṯo, kəḏʕatte hani. Hama u ḥa, d kətyo xašuno w ʕloyo, ḥamšo əšto mənayna msəkənne w ḥbəsənne.
492. Eee, aloho ksohəḏ, hul l uʕdo... Yaʕni xlaf lə kumarnolox, Ǧan, hway amin. Bəṯr b falge d saʕa azzino su yuzbaši, taq, taq, taq, mḥeli, omər: "Man yo? Tox larke."
493. Bas behən rwiḥo kətle lu yuzbašiyawo, šaxṣ kibi d umarnolox mə mede lə kʕaqle. Ḥa yarixo, yuzbaši, lə kəḏʕina, mən yo əšme ste. Mḥeli bu tarʕayḏe omər: "Gir! (ʕBar!)" ʕAbərno, hulile salam, kalino omər: "Ne var oǧlum, ne var? (Mən yo, abri, mən kito?)" Mərli: "Bey Efendi (Afandəm), aḥna noše ġayri musləm na. Aḥna 30 na, 40 na, w hənne — 300 ne. Latimi aʕlayna w mḥəlallan, hənne qayṯiwo b ḥḏoḏe, nəfliwo w məṣləfiwo w hənne mətʕadalle aʕlayna w msəklox aḥna an nošayḏan." Omər: "Aydarbo kəmmət hawxa?" Umarno: "Xlaf layto, itox li dəkṯo kšafa."
494. Aṯi, ḥərle, kəllən ar ranzatanək malye ṭaye. Kəlle, kətlan kibe 10-15 bi xaṣraṯe, han naqqa, ḥur, aḥna hani na w hənne hanək kulle ne. Omər: "Aġ ġayri musləm hatatu?" Əmmina: "E." A ḥrene əmmi: "Al ḥamdulla, al ḥamdulla, al ḥamdulla."
495. Ḥzelox, kətte ʕade, kəmmi hawxa. Azze, omər: "E, fahəmno." Azze, yatəw tamo. Hawi falge d yawmo, heš kəllən msike. Azzi taq, taq, taq, mḥeli naqla ḥreto bu tarʕo. Omər: "Kimsin gir. Ooo, yine sen mi geldin? (Man yo? Xlaṣ. Ooo naqla ḥreto hatat?)
496. Umarno: "Evet Efendim (E, afandəm)." Mərle: "L mən aṯət?" Umarno: "Bey Efendim (Afandəm), u raǧayḏan hano yo: kəbʕina, an nošayḏan, hawən parišan. D marfatte, aḥna taʕaddiye ʕal nošo lə ksaymina. Aḥna aġ ġayri musləm, a mšiḥoye hawxa na, aṣ ṣəroye hawxa na, hawxa na." 
497. Omər: "I qəṣṣaṯxu kmaḥkatli?" Umarno: "Xlaf lə kumarnolxu. Lə kowe d mdagalno aʕlayxu, yuzbašəm." Omər: "E, gəduṯeno."
498. Azze saʕa, l aṯi. Mətyaqnət, kəmamannox, naqqa ḥreto azzino. Azzi ḥamməš kore l side w lə ʕayəqle. Bi ḥarayto omər: "ʕIl Allah, tox marfena an nošayḏox." E, b aloho xlaf lə kumarnolox. Qayəm hedika azzano, Alo, ftəḥle u tarʕo, manfaqle ḥa b ḥa mənayna, omər: "Toxu, toxu, itoxu, itoxu... Buna dua edin (Dʕawu lano!), dʕawu lano! Maʕəfleli!" Yaʕni lənne həə, həə (gaḥxo), lo mi ḥubayḏi.
499. Xi masale du kṯowo, kit maṯlo bu kṯowo omər: "Buna dua edin (Dʕawu lano!)" De duʕa duʕa flan, aṣəl hat, marfayyən. Ṭrowe mən šəkəl, d əbʕət.
500. Alo azzano fayišina 16 yawme. Bəṯr man 16 yawme səmallan əštimaʕ, d qəlʕilan, d manḥətilan lu stiyason, l laltaḥ d Mərde. I naqqayo u tren tamo we. Ḥzelan, kaṯən. Baʕ lo u Səʕo aʕmayna we. U Seʕo we, u Yaʕqub d bə Qašo Malke we, u Danḥo d bə ḥoli ʕAbdalla-ṣliwo we, u Ṣṭayfo d bə Šakkəre we w m ayko kuḏaʕno...
501. Nošo ḥreno, hani kulle aʕmayna wən. Hənne 25 wən, aḥna 26 wayna. Alo ḥzelan, kaṯi u Galuš w u Səlo du Qalač, u aḥuno d Maqsi Bəro flan, du Qalač hawo stene. E, lə kəḏʕatle. Səlo du Qalač kəmmile.
502. Kaṯyo i aṯto dawo, kaṯyo emi, kaṯyo i emo d Šamšo Ǧəǧǧe w kaṯi u Galuš, aṯən laf elayna. E, l mən aṯitu, uʕdo gədqəlʕilan. Əmmi: "Wawayle, gəduṯena d ḥuzenalxu!" U ḥa ʕaskariye, d samwo zaḥme wa, uʕdo hawyo xayəfto b ʕayne du ʕulmo. I naqqayo u ḥa, d əzzewo li ʕaskariye, yaʕni mede rabo hwele.
503. Alo naḥiti aʕmayna, əmmina: "Nḥatu lu stiyasnon, gədnəḥtina uʕdo." Alo naḥiti. Kul ḥa azze l xaṣra. Yatəwina ǧġəlina bu čolawo, kibe tarte saʕat. Ḥzelan, kaṯi u tren, aṯən. Hənne daʕiri l Məḏyaḏ, lu bayto.Aḥna rawəxina b daṭ ṭaʕne du faḥmo, u tuz diḏe haqqayṣ, ya səttar! Xəd maydəd hawxa daboṯo d sayġatte, səġallan.
504. Yaʕni dukṯo, d yətwina, xəd ʕade, lə fayəš, məranne: "Yabo ṭrawullan dəkṯo, d yətwina, aydarbo gədyətwina?" Aloho hama hawxa čikənto. Mfarəqallan mə ḥḏoḏe, mlalle u tren w yalla azzano.
505. Azzan, maṭina l Qonya, ʕaṣriye, han naqqa ḥwəšallan b bayto, xlaf layt, yaʕni mede kumarnolox, iḏaʕe ḥaqiqi. I rəṭṭame haqqayṣ. U ʕafro w i rəṭṭame ksəlqi l barkayna. Ǧamudo w bu rabəʕ w Qonya. Qonya ġalabe ǧamədto yo. Aydarbo gəddəmxina?
506. B qime ytowo layban d yətwina. Mətyaqnət, ḥzelan kaṯi u čawiš. Alo lzəqno buwwe. Yaʕni kəmḥalaqno ruḥi ʕal aš šuġlone, Ǧan, omər: "Mən yo?" Umarno: "Mayəṯina." Madʕarle: "Baʕ aydarbo?" Mərlile: "Mšayəʕlan tarte baṭṭaniyat, tarte tloṯ bagləkat, d saymət musaʕada."
507. Mətyaqnət, lə mqaṣarle. Aṯi manṭəlelan arbaʕ bagləkat w tarte baṭṭaniyat. Baṭṭaniyat rabe ne. Bale u mede d kibən, hawxa faṯye w yarixe. Alo əno, u Aṣmar, Šamšo Ǧəǧǧe, u ʕAmse man we, u ḥreno man nošayḏan...
508. Fərsilan ʕal i rəṭṭamiyayo w daməxina. Daməxina saʕa yo, tarte yo, lə kuḏaʕno, u ʕəlmo kule fayəš qimo hawxa, ya səttar! Hən mənayye damixi ʕal i rəṭṭame u lalyawo hul ṣafro. Ṣafro nafəq u yawmo, hawyo i saʕa šeṯ šwaʕ.
509. Mawfəqallan, han naqqa li adro. Adroṯo wayye d Qonya. I dəkṯo du alay dat 13. Aṯi ḥa binbaši, rəzlelan hawxa tre-tre... tre-tre... hawina marke hul d moṭət lu bərzaynawo. Han naqqa m laxalf, hano lo bolək daš šawʕo, da tre, w hano dann arbʕo, hano l daḥ ḥamšo, hano b iḏoṯe hawxa, ḥur.
510. M laxalf hano, hano, hano... lə kḥoyər b aḥna. I ʕadaṯṯe hawxa yo. Nafəlina əno, u Gawriye d bə Barḥe, u Ǧamil bə Šəndi, lə kəḏʕatwole. Ḥa m bə Šəndi, hawxa faqiro we, bale ǧġaliye məǧġalwo, xəd i ʕade, čike nəquṣo we mu ʕaqəl, mu hawno.
511. Nafəlina a tloṯetayna b bolək daš šawʕo. Alo aṯi ḥaloqo, mḥele, kətwolan sawko hawxa. Mḥele bi makkina, mawbəl kule... umarno: "ʕAmər bayto d umarnox mede... ʕamšarəm." Omər: "Mən gədəmmət?" Umarno: "Alo šaməʕina, kəmmi, ġayri musləm, lə kmaḥtilən bab boləke w kubilan... w aḥna kəlle kubilan w behvan..." 
512. Baroyo omər: "Ġayri musləm hatu?" Umarno: "E." W azze, mərle lu čawiš. U čawiš mərle lu gədəkli, madʕərallan kulan naqla ḥreto. Maḥətallan bi dəkṯo, naqla ḥreto. 
513. Bəṯr mə d azzan lab boləke, lwəšlan ǧule, ḥləqqe qarʕayna, azze kibe tloṯ-arbaʕ saʕat, əmmi: "Ašər hani kulle ġayri musləm ne." Aṯi u yuzbaši omər: "Šrolo!" Umarno: "Šrolo!"
514. Qləʕallan l Markaz Xaṣtaxanasi. Fayišina u lalyawo biyya, omər: "Baynoṯayxu, u ḥa, d kətyo qaroyo, ṭər maʕle iḏe." Maʕlele l ḥa-tre. Kətwo ḥa həḏoyo w əno. Nafəqina kaṯowe baš. Yaʕni baš omər: "Hatu gədhuwetu harke bi xaṣṭaxana."
515. Ṯeni yawmo m ṣafro azzano lu qolordi, mfarəqlelan. Ax xašune həwile l Ḥaywan Xaṣṭaxanasi, kətwo Bozo mə Bote, u Ḥannayḏan d bə Laṭṭe, Maqsi Aṣmar w hano, ṭaʕino əšme... u aḥuno d Šəkro u qalṯoyo w Ḥanna. Əšto-šawʕo w Nəʕman.
516. Nəʕman u aḥuno d ʕAbdo bə Sərti. Həwənne hanək li qaṣṭaxana d Ḥaywan Xaṣṭaxanasi. Aṯi, eee mətyaqnət, mərleli, mədle l katfi, hano lu qolordi, ḥzeli u yuzbaši, omər: "Riʕa ederim. (Kmətraǧeno), kətlan kaṯowe əšmo bi qarantine, hano klozəm d məblinale. Hano w hano. Aʕli w ʕal u həḏoyo." 
517. Əšto w ʕəsri m Məḏyaḏ nafəlina bi qaṣṭaxana. Əno w u ʕAmse, u Səʕo bə Galuške, u Ṣṭayfo, u Danḥo, u Yaʕqub bə Qašo Malke, u Gərbo, u Ṣṭayfo, u Gərbo d bə Maqsi Mire. Man ḥreno? U Səlo du Qalač. Əšto w ʕəsri m Məḏyaḏ, nafəlina bi qaṣṭaxana.
518. Han naqqa du darbo əmminawo, hawxa: "Mṣawarlan ruḥayna." Əmmina: "Gədmaḥtina u ʕAmse w Maqsi Ǧəǧǧe bu madbax, hawxa l ruḥayna aḥna mərlan." Kḥuzena, kaṯi u yuzbaši mədle lu Danḥo, omər: "Hani ṭrowən lu madbax." 
519. Mətyaqnət, mətyaqnət, hulile salam w umarno: "Afandəm d saymət musaʕada, kətlan ṭaboxe." Omər: "Əno heš ǧuli aʕli." Omər: Məǧġəl, məǧġəl (gaḥəx)." Umarno: "U ʕAmse w hano Maqsi Ǧəǧǧe, ʕal Šamšo Ǧəǧǧe."
520. Yabo lo kayəsto səmowali? Hur kuṯeno qəm u qəsur diḏi. Madʕarle hanək w maḥətle an naʕimayḏan, maḥtile. Maḥtile a tre bu madbax. Əno omər: "Gəd howət bi qarantine gabi. Awwəl d koṯən ak kayiwe ḥaṯe, aǧ ǧulaṯṯe, u qayd dəṯṯe, u mede, d kətte, gədmqaydatle." Umarno: "Bu amrayḏox!"
521. Fayəšno kibe šabṯo tamo. Kətwo riš-azaǧi yarbay. Ḥa yawmo kəlli kkuṯawno, kəlle ʕəl m riši kkole, lə kuḏaʕno w lə kḥuzene, kkuṯawno... axər baš, yaʕni baš, ḥzeli. Omər: "Oǧlum nerelisin? (Abro, m ayko hat?)"
522. Maʕleli qarʕi, qayəmno m dukṯi. Omər: "Otur! Otur! (Ytaw! Ytaw!)." Mərlile: Ben Mardinliyim (Əno m Mərde no), flan." Omər: "Aḥna kətlan azaxana. Kubaʕla ḥa kaṯowo." Umarno: "Afandəm u amro luxatu."
523. Han naqqa lu amər-subay, aṣəl w amər-subay we bi qaṣṭaxana. Kətwolan amər-subay, əšme Mətḥat Be. Azze w omər: "Mətḥat Be." Omər: "Mən yo?" Omər: "Ašər kit ḥa, əšme Brahim yo, d ubatlan yo, kaṯowo yo." Omər: "Afandəm hawo kəlle bi qarantina." Omər: "I qarantina klozəm d saymi idara aʕmayna."
524. Qayəm mawbəleli li azaxana. Fayəšno ʕəsri yarḥe gaba bi azaxana. Ar račetat, ad darmone dak kayiwe, u qayd du daftar, u naqəl du yakun, əno samnowolən, d əṯyo i inaniyaḏox.
525. U lalyo d xayifo d əzzi d dumaxno, saʕa traḥṣar, i saʕa traḥṣar daməxno xayifo, yaʕni mʕadlo aṯino daməxno. Bas nawbe latwoli. Nawbe lə gurašnowo, nawbe lo.
526. W Aloho maqḏ̣əyole, aḏiʕət! Uṯanwo as subay l gabi lu darmono, ubenowolle, rəḥmiwo, yaʕni rəḥmiwo čikənto i ʕaskar. Kətwolan čike d foṯo w Alo maqḏ̣əyole mar.
527. Ǧan: Abuna, bu zabno di ʕaskariyaṯxu, mən kewe kətwo, mən kewe huwewo?
528. Xori Brahim: Yaho raḥəq menox u hnano latwo... qanser manser flan latwo. Tuberkuloz kətwo. Yaʕni eš-zərav.
529. Ǧan: Mən yo bu səryoyo?
530. Xori Brahim: Tuberkuloz, tuberkuloz.
531. Ǧan: Eš-zərav?
532. Xori Brahim: E, tuberkuloz b faransawi.
533. Ǧan: B səryoyo mən kətwole əšmo?
534. Xori Brahim: Əmmiwole waram, tuberkuloz.
535. Ǧan: Yaʕni bu ṭuro l əmmiwole ġer əšmo?
536. Xori Brahim: E, bi qaṣṭaxana yaləfina əšme, tuberkuloz, yaʕni waram yo. U waram apyas kewo we, i naqqayo. Nošo lə maxlaṣwo mene. Nəquṣo... bəṯr nafəq darmone lu tubarkulozano, yaʕni fayəš abṣaṭ mede. E, ṭabi kətwo gizli ʕamma, kewe i naqqayo.
537. Ǧan: Mən we əšme?
538. Xori Brahim: Gizli ʕumma, gizli ḥumma.
539. Ǧan: B səryoyo mən yo?
540. Xori Brahim: Bu səryoyo ste... latyo ḥapṯo, ḥur, mən kəmmila ḥəmto... kətla əšmo ḥreno... ḥəmto, mede ḥreno ʕam i ḥəmto, ṭaʕino, eee...
541. Ǧan: Ḥəmto d ʕaṣriye?
542. Xori Brahim: Ḥəmto, ḥəmto mʕayarto.
543. Ǧan: Mʕayarto?
544. Xori Brahim: Mʕayarto, mʕayarto. Ḥəmto mʕayarto kəmmila bu səryoyo... Kətwo kewe ġer ste... zaṭurya kətwo... əmmiwonne, ṭaʕino əšme dak kewanək.
545. Ǧan: Šəṭma, tifo?
546. Xori Brahim: I šəṭma, tifo kətwo. Tifo kətwo. Kətwo kewe ḥrene, ṭaʕino əšmayye, mawxa kumarnolox, d oṯən l boli, eee... Kewe qadoḥe wayye. Yaʕni qayṯiwo. Čəplin wayye. Kətwo hawxa kewe.
547. Ǧan: Abuna, bu čaġ d kətwox bi ʕaskariye, hawi ḥale d ḥarb mede?
548. Xori Brahim: Afandəm an nošayḏan, i naqqa d šqilan i daskara, aṯi u amrayḏan, šqilan i daskarayḏan.
549. B Ḥaywan Xaṣṭaxanasi azzən, rawixi bu tren. Bəṯr b šeṯ saʕat u qolordi heš kəllən bi dukṯo, i fərqa šləḥḥe, d əzzən lu stiyason, w aḥna kəlle kətlan tre yawme d šuġlo, bəṯr gədšəlḥina.
550. Aṯi u amro da tre. Aṯi u amro komər: "Terhəs edilmeyecekler. Ikinci emire kadar bekleyin (Lə kowe, d miraxsi, hul d oṯe u amro da tre ṭər, ṭər mitaklən.)"
551. Kətwo qaḏ̣iye dəṯṯe w d Italya. Lə kuḏaʕno, i qəṣṣa mən wa. Bi gazeta naqqawoṯo qurenawo d "hawi čike d qarǧaš bayn lənne w l Italya". Qayəm huwwe amro: Tarxi lə kowe! Hanək, d azzən maxlaṣṣe, azzən. Du qolordi malwəšənne, šləḥwəlle d əzzən.
552. Di fərqa maṭən lu stiyason, madʕərənne mu tren. I naqqa du tarxis diḏan hano hwele. Fayəšno arbʕo w ḥamši yawme, bəṯr mdawmina tarxis. Arbʕo w ḥamši yawme zəyude xtəmlan. Hul d aṯi u amro da tre, mərre: "Mraxesunne!" Səmlan arbʕo w ḥamši yawme zəyude. Zəd m Ḥaywan Xaṣṭaxanasi. Haṯe bəlḥuḏe hwela bu zabnayḏan di ʕaskariye w mede ḥreno lo.
553. Ǧan: Abuna, bi qaṣṭaxana daḥ ḥəyewən, ʕal ʕayna ḥəyewən ḥayriwo?
554. Xori Brahim: ʕAl ab bəregəl dəṯṯe.
555. Ǧan: ʕAl ab bəregəl?
556. Xori Brahim: Meqəm kule bəregəl we, m ayko kətwo ʕarabat mani. Kulle bəregəl wayye w həwanwolən moro. Xədmiwonne zəd man noše. Əmmiwo: u bargəl, ṭul daḥ ḥayayḏe, xadomo di ʕaskariye yo. U nošo kxudamle ya 20 yarḥe, ya 18 yarḥe w bəṯr kəzze lu bayto. Hani zəd həwanwolən moro. Hani fayoše wən, mal di dawle wən. Mu lebo ste ha.
557. Kətwo u Bozo əmminawole, Gawriye we m Bote. Kətwo Maqsi Aṣmar we, u Nəʕman we, u Ḥanna bə Laṭṭe we, hani an nošayḏan. Kətwo... ṭaʕino əšme, Skandar, hano u aḥuno d Šəkro, əšme Skandar we. Hani ax xašune. Hani man nošayḏan b Ḥaywan Xaṣṭaxanasi, azzən xayifo, meqəm mənayna b arbʕo w ḥamši yawme šqəlle daskara.
558. Ǧan: Han naqqa, Abuna, hanək, d ḥayriwo ʕal i qaṣṭaxanayo daḥ ḥəyewən, han naqqa hənne ḥayriwo ʕal ak kewaṯṯe ste, əlla kətwo bayṭar, ḥarwo aʕlayye?
559. Xori Brahim: Lo, yabo, bayṭar kətwolən. Kətwolən bayṭarin. Kətwolle 4-5 bayṭarin. Kulle binbašiye w yarbayin w flan. Kətwolle, kətwolle, kətwolle... aydarbo u bayṭaraṯṯe lo hənne xədmiwo qəm i iḏo.
560. Ǧan: Abuna, bəṯr hatu məqqayṣ səmwolxu ʕaskariye?
561. Xori Brahim: Kumarnox aḥna səmlan, hənne əštaḥṣar yarḥe, aṯi u tarxis diḏan bann 16 yarḥe. Bəṯr baš 17 aḥna fayišina lač 19. Aḥna xdəmlan taqrib 2 yarḥe zəyude. Mede 54 yawme.
562. Ǧan: Abuna, bəṯr mə d aḏiʕi, mšiḥoye hatu, hawi taʕadda aʕlayxu?
563. Xori Brahim: Naqla mqatalle lənne w lan nošayḏan. Kətwo du qadro, uṯanwo yəlfiwo, lašan d howən səḥyawin. D howən səḥya, ḥayore lak kayiwe. Uṯanwo ǧandərma. Uṯanwo l gabayna lu qurs.
564. Aṯilan arbaʕ b ḥḏo naqqa. Diḏan ste. Aḥna, kətwo, kətwobe 10 maq qəryawoṯo, 26-30, 35-36 kətwobayna, a mšiḥoye. Naqqa ʕal i ʕayno mqatalle. E, ʕal i ʕayno mqatalle, axəlle muklo l ʕaṣro mənayye, mənayna mḥoyo.
565. Azzən, maškalle. Maškalle, aṯi u yuzbaši omər: "Qay hawxa səmxu?" Əmmina: "Afandəm, kəmmilan, qay ġayri musləm hatu? Zoxu marke, latxu mede gabayna! Latxu bu ʕafrayḏan mede!" Maḥətlan b qḏolayye hawxa mədone, tašaqəl.
566. Škuwe yo ze. Bebaxtiye. Mətyaqən, səmlelən l ḥḏo lu yuzbaši, lə ṭrele xabro, d lə mərlelən. Omər: "Kuṯetu ḏ̣ayfe ste w kmuḥetu l diḏan du qadro. Naqla ḥreto lə kowe d ṭureno ḥa mənayxun harke. Kulayxu gədmšayaʕnolxu lab boləkaṯxu. (ḥašayḏox) D xədmitu, xəd ak kalbe." Hawxa yaʕni əḏʕiwo i qiymayḏan. Mḥallan naqla ḥreto w lə maǧralle d mtanən.
567. Ǧan: Abuna, mas səryoye, d kətwo aʕmayxu bi ʕaskariye, nošo lə ǧbir d misəm ṭayo?
568. Xori Brahim: Lo lo lo lo lo... layt mu medano abadan. Mətyaqnət, kətwolan kayise. Kətwolan ḏabət, ruḥamwo aḥna xəṣuṣi. Mətḥat Be. Hano, d kumarnox. Kətwo ḥa, bu rotgan we, diḏan azze əzənli yarḥo.
569. Huwwe aṯi l rišayna. Be aydarbo aq qatəl du babo wayna aḥna. ʕAqwole bu šəklano mənayna. U ḥa yawmo, lə kəmmina əšmayye, ḥa mənayna, səmle ǧahale, gnəwle tre čərečəf. Han naqqa mawbele ad darmone m gabi, kit ʕətmo qume, maḥtile b falge dad darġe w ʕabər, ṣxərle u tarʕo qum ruḥe.
570. Maḥətle ad darmone bu darbo, man d oṯe, gədomər: "Hani qay harke ne?" Saləq hano Tawfig Be d kumarnox, d kəmʕanət mənayna. Ḥərle, kəllən darmone, omər: "Ad darmonani l man ne, l man ne?"
571. I naqqa d raməš tamo, səmle xəš xəš xəš. Səmle xəš xəš. D lə rumašwo, lə kuḏaʕwo, d kito mede tamo. ʕƏtmo we bi qawiše, man gədʕubarla, ǧule kiba. Ǧule bi qaṣṭaxana. Man kito? Taq taq taq...
572. Han naqqa hano ste səmle ǧahale, lə kəmmina əšme, maləfle tre-tloṯo mač čərečəfani dad dəwešək ʕal gawe. W səmle gawe ha hawxa nfiḥo. Ftəḥle u tarʕo omər: "Hatat harke? Ad darmonani d man ne?"
573. Lə koḏəʕ məǧġəl b səryoyo, xəd i ʕade. Walḥasəl grəšle omər: "Luxat maḥtilox?" Omər: "E."
574. Ḥərle buwwe, kəlle gawe ha hawxa nfiḥo. Ftəḥle omər: "Hani mənnani?" Manfaqle tloṯo čərečəf.
575. Ḥur, lə kəmḥalaqqe. Ya aṯi ḥəs diḏe, lə komər: "Lə mtaneno, gədfoyət." Ya ftəḥle u tarʕo, ṭro mḥaləq ač čərečəf, maḥətte b dəkṯo. Hani kulle b ǧahale səmile. Maḥkenox i qəṣṣaṯe... Msəkle w manḥatle.
576. Səmle štəmaʕ, aṯina lu ṣalon di qaṣṭaxana. Omər: "Kḥuzetu u ḥawrano dəṯxu." D huwewo ḥarb, gədmaqṭalwo u alay kule bi xəyene, d səmle. Hawxa səmle, hawxa gnəwle, hawxa maḥətle ad darmone, ṭrele ak kayiwe.
577. Azze, mərle lu alay qoməndani, riš ḥakimo du qolordi ste. Aṯi... yabo mḥəlanne mḥayto, marzalle w kəmmila xabre b foṯayna. Azzən (ḥaša), ḥbəsse bi adabxana. Han naqqa huwwe kayiwo w tamo lə kəmdabər. Walḥasəl 15 yawme fayəš, ha hawi hawxa. Hway amin, xlaf lə kumarnolox.
578. Ǧan: Man we u səryoyano?
579. Xori Brahim: Lə kumarno, ʕaybo yo čikənto. Ḥa maḥ ḥawronayḏan we, lə kowe d təwrina ḥḏoḏe. ʕAybo yo, d umarno əšme, lə kowe.
580. Eee! Əṯyo i inaniyayḏox, xlaf layto. Bəṯr maḥ 15 yawme, aṯi u ḏabət diḏan han naqqa. Bale hawi hawxa hawo, hama d nəfḥət buwwe, gədomər ṭarq w nofəl. B lalyo w b imomo bi adabxana, bu mḥoyo w mu kafno, naʕaz Allah! Alooh maṣṭər!
581. Hama čəkno, xrəzno gabe. Yaʕni ḥa ʕal ruḥe d maḥke, latyo kayəsto. Bas bu nəquṣo gədumarno, klozəm d mətyaqnət. Yaʕni ḥa d mawṣəf ruḥe, latyo šrolo, omər: "Mən kit Brahim? Mən layto?" Umarno: "Beyim, mən kit, mən layto, ksəhrina."
582. Omər: "Aydarbo?" Umarno: Zəd menox m Tawfiq, ksəhrina." Omər: "Mən kəmmət?" Mʕanatwo mene ste... qayəm mərlile umarno: "Aḥna gabayna, kit ʕade di ṣərra. (Mṣanət han naqqa, ʕal mən manṭeli)."
583. U ḥa maḥ ḥawronayḏan azze, maḥətlele čarčaf mani, maləfle, han naqqa kəmmina, i ṣərrayḏe ṭər səndila b mede, lə knəflo, kdəʕro. Gabayna bu ḥašo ktulenala. (Huwwe kəmṣanəṭ).
584. Mədlele čarčaf, hawxa maləfle, maḥətle harke w ḥəṣle ḥaṣe. Tawfiq msəkle w mərle: "Gnəwle." Huwwe ḥalbuki, lə koḏəʕ mafhəm ḥal diḏe. Tərki lə koḏəʕ. Huwwe lašan i ṣərrayḏe maḥətle w səmlelan ganowe beyim! Hani 15 yawme qṭile u zʕurano, kəlle miṯo, omər: "Mu lebo." 
585. Umarno: "Meni mətyaqən." Omər: "Menox kmətyaqanno, Brahim." Heš mede ḥreno. Umarno: I salamayḏox, kətlan mede ḥreno." Omər: "Mən yo?" Umarno: "Kətlan ḥa faqiro, mamṭele kmo kefe, d mzabanne." (Dak kefe gədumarnoxyo. U Gawriye d bə... bə... mən əšme, bə Ḥənǧər. U Gawriye d bə Ḥənǧər.)
586. Hani, kit mede ḥreno, umarno: "Layto. Baʕ bas yo. Qṭəlle tre zʕure m diḏan." Omər: "Ak kefe kfayši?" Umarno: "Baʕ lə kuḏaʕno? Garak, əno m ayko kuḏaʕno? Hat kəḏʕət."
587. Ǧan: Mən kefe wən?
588. Xori Brahim: Kefe dač čəqeməq. Kefe du čaqmaq layto. Mzabanwo i ḥḏo b 10 qəruš, i naqqayo 10 qəruš, barbar d 10 alfo d uʕdo wayye.
589. Ǧan: M ayko manṭalle?
590. Xori Brahim: M Məḏyaḏ amṭalle bi ʕəlbəke. Amṭele 10 alfo. Maḥtənne bayn ʕəlbəke d dawšo. ʕƏlbəke xəṣuṣi bayn u dawšo, kmikasən bu dawšo, mšayaʕʕe l tamo. U Gawriye d bə Ḥənǧər məskənne b iḏe, aʕ 10 alfo.
591. Ǧan: Han naqqa hani mzabanwolən laʕ ʕəsekər?
592. Xori Brahim: Ššš, i ḥḏo b 10 qəruš, əzzawo gabayna. Gabayna b Məḏyaḏ, kul ḥamməš b yəṣpara wayye. Kul 5 b yəṣpara. Han naqqa i yəṣpara, uṯewolox laḥmo b baṣro, haqqayṣ (b iḏe maḥwele) biyya w haqqa ste b 5 qəruš. Rəxsiye we i naqqayo, bat 33. Mede ḥreno umarno: "Mede ḥreno layt."
593. Alo hedika qrele hedika, mawfaqle u zʕuro, u zlamano, d kumarnolox, amṭele omər: "Flan." Omər: "Mən yo?" Omər: "Qay hawxa?" Madʕarle aʕle, xabro b tərki w ḥa b kurmanǧi. "Hatat d msəklelox l Tawfiq?" Omər: "E."
594. Han naqqa mərlile umarno: "Ḥət iḏox ʕal gawox! I naqqa d umarlox, Mətḥat Be, ḥət iḏox ʕal gawox, mar "harke kkoyəw"." B ṣəryat (səryoyo) mərlile. Omər: "Qay maḥətlox? L mən amṭelox?" Səmle iḏe hawxa (ʕal gawe), omər: "E."
595. Mətyaqən, mətyaqən, bəṯr b tloṯo yawme, mbadele aw waroqayḏe, manṭalle mu qolordi, ǧləbile w mrabele u zlamano. Əṯyo i inaniyayḏox, xla lə kumarno.
596. W hano daʕ 10 alfo kefe, omər: "Mudu! Ḥalequnne!" Amṭele hanək ste, mərle: "Ḥalequnne!" Mərli: "Beyim, mə d qamayto nḥare w bəṯr ḥaləq ak kefe." Omər: "Hawxa mən yo?" Umarno: "Kətle 7 naʕime w i aṯto, qərš layto, d mšayʕile."
597. Mšayəʕalle hani, d mzabanne. D oxəl huwwe w i aṯto w an naʕimayḏe. Kali omər: "Brahim, kməfqatlan naqqawoṯo šuġlo." Yaʕni balki ʕayəqle ste meni omər: "Mamnuʕ ne! Qačaġ ne!" Umarno: "Hama qamayto zox nḥar naho w bəṯr ḥaleqən." 
598. Qayəm fləġile mu falgo, zox umarno: "Tay gədmḥalaqnən!" Omər: "Mu lebo?" Umarno: "Gədmḥalaqnən, latne lazəm." Hway amin, 5 mḥalaqli mənayye, (ḥaša) bi adabxana w aʕ 10 alfo kefanək mzabnile lu zlamano, d kumarno. Hano u mede, d səmlan bi ʕaskariye.
599. Ǧan: Abuna, ak kefani m ayko uṯanwo l Məḏyaḏ?
600. Xori Brahim: Qačaġ, dayəm qačaġ uṯanwo l Məḏyaḏ.
601. Ǧan: M Suriya uṯanwo mu ʕƏraq?
602. Xori Brahim: M Suriya uṯanwo. M Suriya.
603. Ǧan: I naqqayo latwo mayənat bayn l Suriya w l Tərkiya lo?
604. Xori Brahim: Heš lə maḥtiwonne i naqqayo. Heš i naqqayo lə maḥtiwone, Ǧan. E Alo mafətlan qarġašat ġalabe, ya Ǧan! E.
605. Ǧan: Abuna, bu zabno, d hatu d kətwoxu ʕaskar, lawiwo ʕəsyanat b Tərkiya? Xəd Šex Saʕid w ġer?
606. Xori Brahim: Šex Saʕid meqəm wa, baḥ 25 wa (1925). Čaġ daš šafqat wa.
607. Ǧan: Bu čaġ, d kətwoxu ʕaskar, lawi hawxa mede b Tərkiya? Aw hawiwo ʕəsyanat w latwolxu xabro?
608. Xori Brahim: Lo.
609. Ǧan: Bəṯr uṯewolxu zəyarat m noše nəxroye? ʕAskar, d latwən tərk, yaʕni m larwal d Tərkiya? Uṯewo li dukṯaṯxu di ʕaskariye?
610. Xori Brahim: Lo... Mətyaqnət, uṯewo ʕaskar. Uṯewo u qolordi qumandani, uṯewo u ordi məfattəši, uṯawno bi ʕaskariye lašan taftiš. Taftiš ʕaskari w bas saymiwo.
611. Ǧan: Abuna, am məḏyoye, d kətwoxu ʕam ḥḏoḏe, kulxu gawire wayxu?
612. Xori Brahim: Əno ṭlibo wi. Ḥamməš əšne fayəšno ṭlibo. Naʕəmto wa, ṭəlbolan b ḥṣar wa i mḥasayto di xoriye.
613. Ḥṣar əšne ṭəlbolan, fayəšno laḥ 15, hawyo 15. Tloṯ əšne meqəm mi ʕaskariye ṭləbolan. Fayišina stene 20 yarḥe w bəṯr d aṯino, yarḥo, yarḥo w falge mede, hayo ste 2 əšne. Yaʕni 5 əšne mede.
614. Ǧan: As səryoye ḥrene d aʕmox stene gawire wən əlla hənne ste ṭlibe wən?
615. Xori Brahim: Kətwo gawire baynoṯayye, kətwo. Kətwo u Gərbo d bə Ḥadodo, gawiro we. Kulle gawire wən, u Səlo gawiro, u Ṣṭayfo gawiro, u Danḥo gawiro, kulle gawire. Kətwo əno w u hno, u abro di aṯto du ʕƏššo we. Latwe m bə ʕƏššo, gawro ḥreno šqiwola, aḏiʕət! I Šune i emo. Hedi, m bə Safarko ne.
616. Hano ste ʕazbo we. Kətwo u ʕAbdəlmasiḥano, hawo d qṭəlle lač čalkoye bi dərto. Bə Čaččuno. Hawo ste ʕazbo we. Kətwo man ḥreno ʕazbo? Kətwo 7-8 mənayan, ʕazbe wən w a ḥrene kulle gawire wayye.
617. Ǧan: Abuna, aydarbo kəṯwituwo egaryoṯo lu ahəl dəṯxu? D uṯanwo zayriwolxu, an esore aydarbo wən?
618. Xori Brahim: Egaryoṯo mšayʕinawo.
619. Ǧan: B mən lišono kəṯwituwolən?
620. Xori Brahim: B tərki. Kuṯawnowo d kulle əno... kuṯawnowolən.
621. Ǧan: Hat kəṯwatwolən?
622. Xori Brahim: Aġlab əno kuṯawnowolən.
623. Ǧan: I egarṯo b kmo yawme əzzawo w əṯyowa w b məqqa we u ḥaq diḏa?
624. Xori Brahim: I ḥḏo b qəruš w falge we. Lašan i ʕaskar b balaš wa.
625. Ǧan: B balaš wa?
626. Xori Brahim: B balaš maḥtinawolle, di ʕaskariye w daḏ ḏəbbeṭin, kəṯwinawo kulle, mḥaḏ̣rinawolle b sanduqo. U yawmo, d əzza i posta mi qaṣṭaxana, d əzza li posta, məbliwo kulle. M balaš we diḏan. Mu ʕaskar lə šəqliwo.
627. Ǧan: Abuna, b Məḏyaḏ an noše, kətwolən qaroye lann egaryoṯo?
628. Xori Brahim: Eee, kətwo tak w tuk, maqranwo. Kətwo qaroye, kətwo.
629. Ǧan: Abuna, u tərki kəṯwituwole bu ḥarf ʕarabi, bu latini?
630. Xori Brahim: Lo, latini we. Kətli doblama du latini. Qreli əno b lalyo. Qrelan kmo yarḥe. Ġalabe šqili doblama du tərki. Kətli doblama.
631. Ǧan: Bi ʕaskariye lə maqrelanxu, lašan d yəlfitu tərki?
632. Xori Brahim: Lo, lo, qurs lə ḥzelan. Qurs di qaṣṭaxana ḥzelan.
633. Ǧan: Bəṯr, Abuna, ann egaryoṯo, d uṯewolxu mu ahəl, m Məḏyaḏ, lə məftəḥiwo?
634. Xori Brahim: Lo, lo, mqapte.
635. Ǧan: Yaʕni nošo bi ʕaskariye lə futaḥwolən? D qurelən, d ḥoze, mən kit b gawayye?
636. Xori Brahim: Ṣansur.
637. Ǧan: E.
638. Xori Brahim: Latwo u medano. I naqqayo kumarno qay... Baʕ lə ḥzelan egaryoṯo ftiḥe. Lə ḥzelan, d aṯilan. Lo lo. Čənki latwo qarġašat, zabno d Ataturk we. Meqəm d moyəṯ Ataturk b 5 əšne, səmlan ʕaskariye. Hawxa wa meqəm, uṯewo kuraxwo. Tloṯ kore ḥzelan b Qonya.
639. Ǧan: Abuna, aydarbo mafətituwo ab baṭlone, hatu, as səryoye, ʕam ḥḏoḏe?
640. Xori Brahim: I naqqayo i ʕruto wa, ḥəššabo latwo. I ʕruto wa. Zabno di ʕruto wa. Kul yawme d ʕruto əzzanowo nəfqina l larwal. L ayko d əbʕina.
641. Ǧan: B Qonya kətwo mšiḥoye, armənoye?
642. Xori Brahim: Kətwo əšti bote latin iṭaliye.
643. Ǧan: Yaʕni bu aṣəl iṭalyaniye wayye?
644. Xori Brahim: Iṭalyaniye wayye. Kətwolle ʕito, d maḥkenolox han naqqa aʕla. Kətwolle qašo, kətwole daqno, ḥzelox u ḥasyayḏan! Ḥasyo Afrəm.
645. Ǧan: E.
646. Xori Brahim: Han naqqa klay, u šawṭano gədəzzi lu bayto dam maye.
647. Əšti bote wayye. Han naqla bəṯr emmo: "Gədoṯe u qašo." Haṯe i žənnəke malfoniṯo wa. Ubowa hawxa tarminat mədone, məlfowa lak kačkat. E, laybi d umarnolox, mən mosiqa w mən ḥəs w mən qolo ḥalyo. Han naqla hawxa hawi ʕaṣriye, əmmo: "Gədoṯe u qašo."
648. Darbayna nafəl, yaʕni lo xṣuṣi azzano. Darbayna nafəl tamo. E, tərki šafiro, ġalabe tərki šafiro. Omər: "Nerelisin? (M ayko hat?)" Umarno: "Mardinliyim (M Mərde no)." Əno lə mərli, əno šamošo no. Omər: "Hawxa kmaḥwe."
649. Heš kito 5-6 yawme l ʕEḏo Zʕuro, umarno: "Burada Noel Bayrami ayininiz, ne zaman olacak? Ne zaman bašliyacaksiniz? (Harke i ṣluṯo du ʕeḏo ema gədsaymitulla? Ema gədbudetu?)"
650. Omər: "Saat 02 de. (I saʕa bat tarte) b lalyo. Bəṯr m falge d lalyo i saʕa tarte." Omər: "Qay kəmšaylət?" Umarno: "Mümkünse gelmek istiyorum. Fərsat bulursam ayine gelmek istiyorum. (Haka mumkən yo, kubaʕ d uṯeno. D huweli fərṣa, kubaʕ d uṯeno li ṣluṯo.)" 
651. Omər: "Čok memnun olurum. Ayin kitabəməz da burda, ne söyliyeceklerimiz belli, sanna bir tane vereceǧiz Bizimle beraber söylersin (Ġalabe gədməfṣaḥno. U kṯowo di ṣluṯo ste harke yo, mən gədmṣalena, iḏiʕo yo, gədubenalox ḥa. Aʕmayna gədəmmət.)" Umarno: "Olur (Ṭrowe)."
652. Di aġlabiye d baynoṯayye faransawiye wayye. Əḏʕiwo iṭalyani. Əno ste uḏaʕnowo xabre faransawi. Əno qreli m meqəm əšmo d faransawi. Omər: "Memnun olacaǧiz, buyrun ge. Gece saat 2 de. (Gədhuwena mamnun, fquḏ tox i saʕa bat tarte)." Umarno: "Inšallah geleceǧim (Inšalla gəduṯeno)."
653. Aṯino mərlile. Han naqla u yarbay ʕatiqayḏan mbadəl, aṯilan Fahmi Be, ḥa mu Šam yo. Aṣəl diḏe šami yo. Koḏəʕ b ʕarabi stene xabre. Aṯi lalye du ʕeḏo, umarno: "Fahmi Be." Omər: "Mən yo?" Umarno: "Ašər kətli čike d raǧa, iḏa mumkən yo." Omər: "Mar d ḥuzena."
654. Kətwole xabre, bulašwo bu ḥanak, aḏiʕət. "Mar d ḥuzena gawər." Umarno: "Gədəzzi ṣafro li ʕito, lalye du ʕeḏo yo, flan." Omər: "Bir defa gavursun yetmez mi?" — b gaḥxo yaʕni — "Lə bas yo, d kətat gawər, gədhowət naqla ḥreto gawər?" Umarno: E, beyim, əšmi hawxa yo, ʕas kibi d tulenole?"
655. Gaḥəx omər: "Serbest, serbest, serbest." Umarno: "Nəṭuro hat, kubaʕno d əmmət lu rišo daṭ ṭabib, d mʔamər lu ḏabət du amro, d obe lu nəṭuro xabro. W d lo, falge d lalyo, ema kṭorən nošo d nofəq." Han naqqa məqqayṣ raḥuqo yo, Ǧan!
656. Kəmmile "ṭopči alayi", bi xaṣrayo di walaye, w hano su qolordi, ʕAladdin Tepesi, lə ḥzelox? Qonya lə ḥəzyolox lo, raḥuqo yo. Omər: "Gece gidebilimisin? (B lalyo kibox əzzox?)" Umarno: "Evet, gidebirilim (E, kibi əzzino)." 
657. Omər: "Yalnəz mə gidiyorsun? (Lḥuḏox gədəzzox?)" Umarno: "Evet, başkasə yok. (E, ġer layt)."
658. Qayəm azze mərle lu rišo daḥ ḥakime, omər: "Ramḥəl ʕeḏo yo, kobəʕ d əzze li ʕito." Omər: "Serbesttir, yaʕni manəʕiye latwo abadan." 
659. Mətyaqnət, muṭewo daqne larke. Qašo b faṣal. U ḥa yawmo azzino l tamo, annaqqa u qolordi w i ʕito kətwo syoġo baynoṯayye. Kətwola nəqušo gəm w gəm w gəm, l əmmiwo: "Mənyano?" I naqqayo aḏiʕət. Muḥanwo a tloṯ danat u nəqušaṯṯe, yawme d ḥəššabo, aḏiʕət.
660. U ḥa yawmo ʕabərno, azzino. Ḥzeli, kəlle kit ḥḏo žənnəke, kəlle kibe šwaʕ-tmone kačkat, kəlla kmolfəlle.
661. Ǧan: As səryoye ḥrene qay l aṯən aʕmox?
662. Xori Brahim: E, man gədoṯe aʕmi, ya Ǧan! Man kətwo baynoṯayye. Nošo abre di ʕito latwo. Ašər mərlile lu šamošo, i naqqayo latwe šamošo ste. Heš lə səmwo šamošo, mərlile omər: "D ḥuzena, lə kuḏaʕno." Umarno: "Lə koṯət, kuḏaʕno!"
663. Hawyo i saʕa tarte, nafəqno. Nafəqno, kḥarno ḥa man naʕimayḏan, ḥa maq qəryawoṯo we. Nəṭuro we, omər: "L ayko gədəzzox, Brahim?" Umarno: "Alo gədəzzi li ʕito, luwallox xabro?" Omər: "Bele Alo, m nəṭuro l nəṭuro kobi xabro."
664. Ǧan: M ayna qriṯo we?
665. Xori Brahim: M Kafro we.
666. Ǧan: Mən yo əšme? Mi Kafro Taḥtayto, mi ʕLayto?
667. Xori Brahim: Mi ʕLayto, lə kuḏəʕ, Barṣawmo we əšme, bu goman diḏi.
668. Ǧan: Uḏaʕwo səryoyo lo?
669. Xori Brahim: Səryoyo we, koḏəʕ, bas xabre nəquṣo, twiro, u səryoyaṯṯe twiro yo. Ašər nafəqno azzino i saʕa tarte maṭino l tamo, kəlla i ʕito maqlaḏto. Yatəwno nṭərli. Kibe nṭərli tloṯo ruʕe di saʕa.
670. Ḥzele kaṯi u qašo, lo, qamayto aṯi u ṣaʕor, bəṯr b ḥamməš daqayəq aṯi u qašo ste omər: "Brahim, mʕaḏeballox." Umarno: "Qayo?" Omər: "An nošayḏan mraǧalle, mərre: "Sumu i ṣluṯo ba tloṯo, bat tarte ġalabe xayifo yo."
671. L aḏəʕno u adres diḏox, d ubenox xabro, w aṯət, umarno: "Ġamo layt."" Omər: "Ġamo layt, ahla w sahla!"
672. Naysa ʕabərina mṣalalle, fayiši taqrib d tarte saʕat, Ašər bəṯr mi ṣluṯo azzano, kətte qoməsyon, kyətwi. Kyətwi i malfoniṯo bu falgo bi xaṣrayo u qašo, bu rišo ṣaf d kačkat harke w ṣaf d kurrəkin harke.
673. Han naqqa kmoḥən ərġən, Ǧan, kit xabro komər: "Kmanḥəti am malaxe." Hway amin, d howe nḥoto d malaxe, ʕal u ḥəssano knoḥət. Qolo rafiʕo, basimo, əmmina: "Xwazi lə mkamli hani!" Hama mdawmi. Fayišina zəd mi ṣluṯo tamo.
675. Nafəq u yawmo, ʕali, aḥna tamo. Heš uʕdo manṭəllallan pəskəwit, xəd i ġrebiye, falqe, kul ḥḏo haqqayṣ. Manṭalle ste fənǧan d ḥalwo, qaḥwe w qaḥwe b ḥalwo xliṭe. Fənǧan hawxa rabo, xani, aḏiʕət! Əmmi: "Hano u ʕeḏaṯxu w u fṭur dəṯxu yo. De yalla gədəxlina."
676. Štelan, hul d mkamalle, huwlan tabrikat (ʕəyoḏo d ḥḏoḏe), qayəmi huwwe tabrikat, xədwoṯayna, l ḥḏoḏe. W ṭləblan xaṭər mu qašo w əno aṯino w hənne azzən lab botaṯṯe.
677. Ǧan: Abuna, ʕEḏo Rabo we əlla ʕEḏo Zʕuro we?
678. Xori Brahim: ʕEḏo Zʕuro we. ʕEḏo Zʕuro we, b ʕEḏo Rabo ksaymi beʕe. B ʕEḏo Rabo ksaymi beʕe zəd mənayna. Eee, hənne ste kṣəwʕi beʕe.
679. Ǧan: Abuna, kmo nafšoṯo kətwobən bi ʕito?
680. Xori Brahim: Bu taxmin diḏi, kətwobən hul 50 zlamat. Ag gawre bəlḥuḏe. 45-50 ṭabiʕi lə bneli ha. Hawxa mede taqriban.
681. Ǧan: Niše ste?
682. Xori Brahim: Niše ste kətwo. An niše zəd mag gawre wayye. W kul ḥḏo u kṯowayḏa b iḏa. Kulle ʕam ḥḏoḏe. Han naqqa mən mamro! Mən mamro bi ʕito, kulle ʕam ḥḏoḏe, basimo. Əno ste həwalli kṯowo, aḏiʕət. Han naqqa ʕam ḥḏoḏe, mamro basimo. Lo, aḥna kəmmina qole, kul ḥa mənayna l ruḥayna.
683. Hənne, niše w gawre, bu qərowo u qolo kulle ʕam ḥḏoḏe kəmmile. Qərowo, xəd i ʕade, mkamele u qərowayḏe w an niše qəm u maḏəbḥo. B qolo ḥa ʕam ḥḏoḏe. Qolo malaxoyo, kit xabro komər "malaxoyo", ʕayn u malaxo, qolo malaxoyo.
684. E, bəṯr mu ʕəyoḏo d ḥḏoḏe nafəqina li qoməsyoniye. Fayišina kibe tarte saʕat tamo ste. Mafətlan zabno, štelan i qaḥwayḏan stene w ṭləblan xaṭər. Mʕayaḏlan ḥḏoḏe w aṯina.
685. Ǧan: Abuna, i ṣluṯo, bas bu lišonaṯṯe wa? Latwo mede bu tərki?
686. Xori Brahim: Lo, w lo mede lə mərre bu tərki. B tərki lə mərre, əlla bu lišonaṯṯe, iṭali.
687. Ǧan: Abuna, i naqqa d yatiwət bu qoməsyon, lawilox mahwo w šqolo, mšayalle ʕal mede?
688. Xori Brahim: Bele bele, bele mšayalle. Mšayele, mərle omər: "Məqqayṣ kətxu noše b Məḏyaḏ?" I naqqayo kətwo ġalabe səryoye b Məḏyaḏ. Kətwobən 2000 xanat. Haka zəyudo mərli, b Məḏyaḏ kibowən 2000 xanat mšiḥoye.
689. Omər: "Oooo mašalla." Omər: "B Mərde?" Umarno: "B Mərde stene kətlan kibe, kətwo i naqqayo 500 xanat zəd b Mərde. Baq qəryawoṯo. Aq qəryawoṯo malye wayye. Bu Ṭurayḏan kətwo 50 alfo səryoye mšiḥoye. I naqqayo kətwo hul 50 alfo.
690. Ǧan: Abuna, u qašo i naqqa d mšayəlelox, uḏaʕwo mede ʕal as səryoye? Kətwole maḏʕo? Səryoye l uḏaʕwo.
691. Ǧan: Kətwole maḏʕo ʕal as səryoye du Ṭuro?
692. Xori Brahim: Səryoye, lo. Ortədoqs, kətwole xabro mene. Ortədoqs na aḥna, e.
693. Ǧan: Bəṯr mə d huloxle ṣərto ʕal u ʕamayḏan, l aṯi hawxa l qume d omər: "L tamo rišo gəduṯeno." Ya huwelan ʕalaqa aʕmayxu?
694. Xori Brahim: Lo, lo ašər lə mərle hawxa mede, lo. Lo huwwe mšayele w lo əno mərlile... Bas omər: "Šaməʕina, hawina mamnun ġalabe. Hawxa mšiḥoye kit b Tərkiya, l əḏʕinawo."
695. Umarno: "Kit gabayna səryoye. Bu muḥit diḏan kule dəkṯo das səryoye yo mərralle. Mšiḥoye haqqayṣ na b Məḏyaḏ w haqqayṣ na baq qəryawoṯo w haqqayṣ b Mərde, b Diyarbakər, b Xarput, b Alʕaziz", — mərlile kulle.
696. U mede, d uḏaʕnowo ha. U mede, d uḏaʕnowo, mawḏəʕlile aʕlayye. U mede, d mšayəleli, mərlile w lo mede ḥreno.
697. Ǧan: Lə mərlelox u lišonaṯxu: "Mən šəkəl yo, tay kṯawli əšmo"?
698. Xori Brahim: Lo, hawxa mede lə mərle. U lišonayḏan umarno: "U lišonayḏan "xaṣyo", səryoyo yo. Kiban məǧġəlina tərki ste." E, hawxa mede.
699. Ǧan: Bəṯr lə ʕzemallox "naqla ḥreto tox"?
700. Xori Brahim: Naqla ḥzeli qəm ʕAladdin Tepesi, bəlḥuḏe hulile "Selam!", gaḥəx, fayət.
701. Ǧan: L azzox naqla ḥreto li ʕito?
702. Xori Brahim: Azzi tarte kore.
703. Ǧan: Bəṯr mayo?
704. Xori Brahim: E, naqqa naqqa. Naqqa azzino. E qrəwoola li daskarayḏan, aḥna stene... Awwəl naqqa l əḏʕinawo, d kito. L əḏʕinawo, d kito. D ḥzelan u nəqušo, azzan l ʕAladdin Tepesi, kḥuzena "ġum ġum ġum", waḥ waḥ! Alo nəqušo yo, əmmina kito ʕito harke.
705. Ǧan: Abuna, lə mšayəloxle, harke kito ġer mšiḥoye?
706. Xori Brahim: Lo hanək ne. Iṭalyaniye wən. Kibowən əšti bote.
707. Ǧan: Həḏoye kətwo?
708. Xori Brahim: Həḏoye kito, tak tuk mḏ̣aʕye ne mərle. Mḏ̣ayʕe ne, yaʕni latte ǧamʕiye flan. Haka kit ste tak tuk ne. Omər: "Aḥna əšti xanat na." Hawxa mərle. Əno mšayeli mene. E, madarəs kətxu flan?
709. Omər: "Bam madarəs diḏan koṯən m ġer dəkṯo kmaqrən. Bi ʕito sarbast na." Omər: "Kḥozət, an nəqušayḏan kdayqi."
710. Ǧan: Han naqqa an nošanək mən šuġlo saymiwo? Lə mšayəloxle?
711. Xori Brahim: Təǧǧar rabe, ṣənʕatkar, bu aṣəl qonyaliye ne. Eee, kətwo təǧǧar rabe. Kətwo armənoye ste mšarkiwo aʕmayye. Kmo bote armənoye wən. Hənne ste aʕmayye wən. Yaʕni farq latwo. Am mšiḥoye kulle hanək wən.
712. Ǧan: Yaʕni mšiḥoye, b ḥḏo ʕito wən?
713. Xori Brahim: Ḥḏo ʕito abadan!
714. Ǧan: Uṯanwo an nošayḏa...
715. Xori Brahim: Kətwo ṣənʕatkar... kətwo ḥa mənayye kətwole tloṯ abnoṯo, umarwo: "Hama d ḥuzeno nošo, d magwarno ann abnoṯayḏi, dart ḥreno lə kfašli." Kətwo ṣənʕa b iḏe du ḥadid, da mšabbahatani du ḥadid w dat tarʕe w dam mədone. 
716. Zaṭan mu sababano falətwo, i naqqa d qṭəliwo ann armənoye. Lu paša fərqa qumandani maxlaṣle, maḥkəlelan i qəṣṣayḏe. Arbʕi yawme fayəš bu bayto du paša, bəṯr ṭləbbe, lə qadər d musakle. Mərle: "Zox ahzəm!" Bəṯr mann arbʕi yawme marfele lu paša. Gədhəǧmiwo aʕle w gədqəṭliwole.
717. Ǧan: Mann armənoye d Qonya we?
718. Xori Brahim: Baʕ qonyali b xwa we.
719. Ǧan: I qəṣṣayḏe aydarbo wa?
720. Xori Brahim: Afandəm kətwo armənoye gabayye b Qonya ġalabe. Huwwe, u Anadol, aġlabiye armənoye we. Bam mo 60-70 armənoye we. Kulle qṭələnne w aʕ ʕitawoṯo fayiši, mən ʕitoṯo?
721. Ya Ǧan! Kətwo b Kutaḥya ʕal u mamro balki 500 bote. Han naqqa b Qaraman w b Arayli ste kətwo. Mšiḥoye baq qəryawoṯo w baq qaḏ̣awat dəṯṯe, d Qonya.
722. ʕAskar gabayna, m Arayli amṭanwolan ḥabuše xrize bu ḥuṭo. Aḥ ḥabuše d Arayli mašhur wən. Qaḏ̣a mə d Qonya yo. Kiba šeṯ saʕat raḥəqto m Qonya. Xəd gabayna b Qeləṯ, xəd gabayna w Ḥaldaḥ, hawxa.
723. Ǧan: Abuna, bəṯr d mkamalxu i ʕaskariye, daʕəritu l Məḏyaḏ. I naqqa d daʕəritu l Məḏyaḏ, i ḥale aydarbo wa? Bayn li fatra d azzoxu w d daʕəritu, mən mġayarwo? Aṯiwo nošo l Məḏyaḏ mi ʕaskariye əlla lo?
724. Xori Brahim: E, bele.
725. Ǧan: Meqəm mi ʕaskariye Məḏyaḏ šəkəl wa, i naqqa d daʕəritu, hawyowa ġer šəkəl?
726. Xori Brahim: Ašər Məḏyaḏ basəmto wa. Bu zabnawo nošo latwo, yaʕni e Ataturk bu əmtiyaz, u ġayri məsləm, ḥrimo we mu əmtiyaz diḏe.
727. Ataturk maqəmle u əmtiyaz du ġayri məsləm, bas taʕadda luwewo. Bu zabno d Ataturk nošo lə maǧrewo mtanewo! Ya Ǧan! Lo, lo, lo, man qudarwo? Rišox mbaṣṭo we, ġalabe naqqawoṯo qəṭliwo bu qafano di ʕayno, bayn ak karme mḏ̣ayʕiwo an noše.
728. U qaṭlo, xəd qəṭlət, zəġuno we.
729. Ǧan: Səryoye əlla kurmanǧ?
730. Xori Brahim: Kurmanǧ, kurmanǧ, lo hre səryoye.
731. Ǧan: Man wən hanək, d qṭəliwo?
732. Xori Brahim: Eee, ann aġawiye mann aġawiyanək quṭewolən.
733. Ǧan: Qay hani mqabəl di ḥkume wən?
734. Xori Brahim: E, kətwo hən, bas Ataturk mṣafewole i kurmanǧiye kula. ʕAs kəḏʕət, ann aġawiye dak kurmanǧ, mən saymiwo? U ḥa d umarwo "aġa", kusaḥwole. Eee, hway amin.
735. Ǧan: Abuna, hat ḥzelox noše hawxa, d qṭili?
736. Xori Brahim: Šəmʕinawo. Naqqa ḥzelan, Bəro Ballek əmmiwole.
737. Ǧan: Bəro?
738. Xori Brahim: Bəro Ballək.
739. Ǧan: Man we hano?
740. Xori Brahim: Qṭəlle ʕal i təlle, ʕal i təllayo di rawmo. Səmme nišan w yatiwi qume gəm gəm gəm qṭəlle. Aḥna bi saʕayayo, yawme d ḥəššabo, yatiwe wan, ḥzelan, d qṭəlle.
741. Ǧan: I ʕaskar qṭila?
742. Xori Brahim: I ʕaskar qṭila l qul ʕayni.
743. Ǧan: Huwwe, man we hano?
744. Xori Brahim: Lə kuḏaʕno, omari we. Ḥa bəsbəni we, omari we, ḥa mad dəkoṯanək we.
745. Ǧan: Ḥbiso we b Məḏyaḏ?
746. Xori Brahim: Hama ḥbiso wo w ḥkəmme aʕle ʕdam. Azzən səmme nišan w yatiwi qume aǧ ǧandərma, qṭəlle. Hawxa xəd qəṭlət dəburo. L qul ʕayni ha.
747. Ǧan: Kmo ǧandərma wən am maḥoye?
748. Xori Brahim: E, kətwobən 3-4 ǧandərma. Yatiwi qume w xrəmme.
749. Ǧan: Maṣro we?
750. Xori Brahim: E, qimo maṣro hawxa.
751. Ǧan: ʕAnoṯe mkasye wən əlla?
752. Xori Brahim: E, ṣxərre ʕayne, maṣərre drəʕone, maqəmme.
753. Ǧan: Abuna, kibox maḥkatlan ʕal u ḥtiyat? U ḥtiyat b ayna šato hawi, ʕəmrox məqqayṣ we? Aydarbo azzoxu, man woxu, d azzoxu, kmo wayxu, kəḏʕət ann əšmonaṯṯe, l ayko qləʕanxu?
754. Xori Brahim: U mede, d fayəš b boli, gədumarnoxyo. Bu ḥtiyat hawli taqriban tleṯi əšne. Səmlan i ʕaskariye ba tloṯ w tleṯi (1933). U yarḥo dann arbʕo azzano b nisən, 14 bu yarḥo dann 4 i šato dann 34 (1934) mraxsina.
755. Səmlan taqriban 20 yarḥe. Fayišina bu bayto ṭabiʕi hul lat tarte w arbʕi (1942). 42, lalye d ḥəššabo ḥaṯo, b nisən aṯi amro, gədsaymi ḥtiyat ʕəmumi li mšiḥuṯo. Yaʕni lo xarəǧ, ġer ma mšiḥoye, yaʕni ġayri musləm ṭrowe, kit b Tərkiya, hani gədsaymi ḥtiyat kulle.
756. W hawxa ste maltəmənne. Ḥḏaḥṣar qaflat b ḥḏo naqla. Ḥḏaḥṣar tawalludat, b karyo d maḥkenola... 400 m Məḏyaḏ nafəq. Hani d mqadamme ruḥayye, d lə mahzamme.
757. Tlalle ruḥayye w azzən l Suriya w harke w harke w harke... Fayišina 400, mərre: "M uʕdo l tre yawme gədmḥaḏ̣ritu ruḥayxu. Gədəzzoxu lu ḥtiyat." Maltamme aṣ ṣṭanbuliye, ʕal u mede, d maḥkanwolan hənne. Fayiši 4 yawme ḥbise b dəkṯo. L əḏʕiwo, mən yo.
758. Ḥtiyat yo, ʕaskariye yo, qloʕo yo, sərgun yo (nafi yo), mən yo, l əḏʕiwo ṭabi. Nošo lə mərle... Maltəmənne w ḥəbsənne, fayiši hawxa. Arbʕo yamwe w arbʕo lalye. U mede, d maḥkəlallan aṣ ṣṭanbuliye, qəsəm mənayye, d kətwolle čike d foṯo bi qonsolosiye d Rusya b Ṣṭanbul, azzən b gnowo (b sər), maḥkalle lu qonsolos d Rusya.
759. Mərre: "Ašər an nošayḏan hani arbʕo yawme kəllən maltme. Haqqayṣ qaflat, haqqayṣ ʕamo, kəllən ḥbise arbʕo yawme w arbʕo lalye, lə kəḏʕina, u sabab mən yo? W l mən səmme u medano?
760. Hano, u qonsolos, səmle baroyo talafon l Ismat Inonu (Ismet Inönü). I naqqayo rišo di ǧəmhuriye Ismat Inonu we, xəd kəḏʕət, mərle: "Šaməʕno, səmlox i qaḏ̣iyaṯe, maltamlox u ʕamano, ḥbəslox hani kmo yawme. Mən yo i ġaye bu medano?"
761. Mərle: "Layt mede. Aḥna, kit gabayna ḥtiyat. U ḥtiyatano ksayminale. Maltamlan lašan u ḥtiyat, kətlan šuġlone."
762. Mərle: "U ḥtiyat laġ ġayri musləm bəlḥuḏe yo? Qayo latyo li ṭayuṯo?"
763. Mərle: "Aḥna kit qanun gabayna... u ġayri musləm kule lu šuġlo kəzze. Ṣlaḥ layt lə kowe w u ṭayo kmalwəšinale ṣlaḥ du taʕlim w di tarbiya. Kmawbəlinale lat tawabəl, lab boluke w lann alayiye ʕaskar. Bas u ġayri musləm kule lašan u šuġlo kməskinale, bu sababano..."
764. Šaṭər we, lə məmsakwo bi iḏo. Mə d mərle hawxa, hano kali. Binaʔan ʕal i ǧġaliyaṯe diḏe mawfaqle u ḥtiyat kulan, qləʕlelan lu ḥtiyat. Aḥna maṯe, ḥḏo qafle azzano. Maṯe maq qəryawoṯo w arbaʕmo ste m Məḏyaḏ, šeṯmo.
765. Mawbəlallan lu Xalqawi ʕaṣriye... l qloʕo na. Manṭəlallan i qomuniyayḏan səkkar w laḥmo w apšoṯo. W mədone, l tamo d ubilan, kul ḥa i qomuniyayḏe.
766. Bu lalyaḏa d məqləʕina. Fayišina... mḥele u nəqušo d ʕaṣriye, kətlan binbaši komo bi šuʕba, kul saʕa lə kqore əšmo. Balki šamiʕət u medano? Šayəl?
767. Qayəm, əno qayəmno. Qayəmno azzino su binbaši, umarno: "Binbašəm d saymət musaʕada, hawli, əno gədqureno am mədonani, hat lə kəmṣafatte." Ḥərle awwəl naqqa bəno, omər: "Kibox?" Umarno: "Hat hawline."
768. Huleline u adami. Ḥaqiqatan i ǧamaʕa kula, uʕdo Məḏyaḏ kula kəḏʕo. Yaʕni dlo mubalaġa falge d saʕa l azze bi ḥolo, tloṯo ruʕe di saʕa, qreli aš šeṯmo əšmone.
769. Əšmayye du babo w di emaṯṯe, di dəkṯaṯṯe, i waladaṯṯe, hani kulle maḥtili ʕal ḥḏoḏe. An nošayḏan kulle maḥtili ʕal ḥḏoḏe, maḥətli danbuz bənne. Ṭralli ʕam ḥḏoḏe, d nəfqi. Bəṯr mə d mkamlilan qroyo, aṯən huwallan i qomuniyayḏan w mhalaxlan bi ʕaṣriyayo.
770. Ǧan: ʕAl as səsye rawəxitu?
771. Xori Brahim: Lo, baq qamyonat. I naqqayo qamyonat wayye. I naqqa di ʕaskariye halxo mhalaxlan l Mərde. Mhalxone w bəṯr mawbəlallan m tamo ba trenat du faḥmo, d kmaḥti u faḥmo, hani du ṭaʕno. Hanək di ʕaskariye, hano du ḥtiyat kmaḥkenox. Azzano baq qamyonat. Azzano mawbəlallan l Mərde.
772. Ǧan: Aq qamyonat ḥaṣayye ftiḥo we, Abuna?
773. Xori Brahim: E, qamyonat ftiḥe. Ftiḥo, ftiḥo, mani du ṭaʕno. Xəd ḥa maḥət daboṯo. Baq qamyonat mʕarəmallan ʕal ḥḏoḏe. Azzano, mawbəlallan l Mərde l Mor Mixayəl. Kətwo Ramzi, mən əmmiwole... hedi... əəə... u ḥawro du Brahim bə Šabo.
774. Ǧan: Ṭayo?
775. Xori Brahim: E, aṯi l qamuṯayna. Azze huwwe w u Brahim l foṯe d ḥḏoḏe. Rawixo ʕal i səsto we. Ḥa ḥuzewo m ruḥe. Eee, bəṯr azzano l tamo gnayte d yawmo. Gani u yawmo. Fayišina, ḥzelan, kaṯi u alay qumandani d Məḏyaḏ, tamo we.
776. Izǧioġlu. Əmmiwole "Izǧioġlu", albay we. Fayəšwo b Məḏyaḏ ġalabe, omər: "Tüm Midyatlilar, kefaletimle, dişari çikin. Istediǧiniz yere gidebilirsiniz. Kefiliniz benim. Hepinize ben kefilim. Yarin öǧleye kadar, kefaltimle istediǧiniz yere gidip gezebilirsiniz. (Am məḏyoye kulle, taḥt i kafalayḏi, nfaqu larwal. Li dəkṯo, d əbʕitu, zoxu. U kfilaṯxu d kulayxu əno no. Hul ramḥəl falge d yawmo taḥt i kafalayḏi, l ayko d əbʕitu zoxu kraxu)."
777. ʕAynan hawxa b tərki mərlelan. Mawfəqallan, azzano li ʕito dann Arbʕi. Eee, mən umarnolox? D Mərde meqəm mənayna b yawmo qləʕiwo. Lebe dam mərdalliye yaqiḏo.
778. Manṭalle u məklo l tamo. Bəṯr əmmi: "Lə kowe hawxa!" D Mərde mšawarre w mərre: "Məblinale l gabayna." Aṯən kul ḥa d quṭaʕle hawxa ǧalab d ṣafure.
779. Məbliwo hawxa mənayna. Aḥna 6-7, d kətwayna braxwatiye ʕam Fahmi daʕ ʕarše, u ḥaṯnayḏan, barṯe d ḥəlti i aṯto yo, i Zakiya, omər: "Hatu fušu harke, kazzi w uṯeno. Fušu bi ʕito, gədəzzan l gabayna."
780. Fayišina 7-8. 4 bə ḥoli, əno ḥa ḥamšo, tre bə Maqsiye u Gərbo w u Šamʕən, šawʕo, u Malke tmənyo wayna. Lə kuḏəʕ fayəš. Aṯi ḥa naʕimo, hawxa ḥṣar əšne laybe, tmone əšne we.
781. Aṯi omər: "ʕAmmo, ʕammo! Toxu l gabyna! Aḥna nošo l aṯi gabayna, lə fayəšlan."
782. Maqsi Šamʕən bə Maqsi Mire, ḥa ḥanuno we, azze omər "mərč" w nšəqle bayn d ʕayne, omər: "Abri aḥna kətlan dəkṯo! Alo ṭurelox!"
783. Yaʕni hawxa b stiyaq aṯən, mawbəlallan. Natiǧe, bəṯr aṯi Fahmi. Azzano l gabayye, fayišina u lalyawo, ṯeni yawmo qləʕʕe kulan l Diyarbakər l Kirli Qonaġ. Apyas dəkṯo. Fayišina yawmo w laltyo tamo.
784. Kətwo hən mərdalliye w diyarbakriye, naqqawoṯo, əzzənwo lab bote ʕal u syoġo. Aṯi u yuzbaši. Ḥərle, kəlle kəzzən hən mənayye. Rəzle l ḥḏore du syoġo d Kirli Qonaġ, kule topat w mitralyozat, hway amin.
785. Omər: "Ab babaṯxu, han naqqa ǧġil ǧġil." Mfaqəṣalle lam mərdalliye, han naqqa kəḏʕət li ṭabiʕaṯṯe. Omər: "Ab babaṯxu ste hawxa mfaqṣiwolan. W bəṯr barimi aʕlayna w abiʕi d qəṭlilan w qṭəlallan. U qawraṯxu, harke yo w gədəzzoxu w lə kdəʕritu lu bayto!"
786. Eee, baʕ mən gədəmminale? Fayišina, bəṯr mawbəlallan l ʕito rabṯo dann armənoye. Li ʕito rabṯo dann armənoye, rabṯo. Šeṯmo nafšoṯo. Fayišina 3-4 yawme tamo, 2-3 yawme stene...
787. Hama fayišina 7-8 b Diyarbakər w bəṯr maḥətallan bu tren w yalla azzano. Azzano l Manisa, l Aqḥisar, qaḏa d Manisa yo. Mfarəqallan. Han naqqa heš b Diyarbakər mfarəqallan.
788. Mədde ann əšmone d quranne, mədde ann əšmonayḏan dan nošayḏan kulle, aṯən ʕam ḥḏoḏe bu danbuzawo. Azzano kulan lu taxəm dač 19. Fayišina xdəmlan u qayṭawo tmənyo yarḥe. Tmənyo yarḥe, bəṯr ma tmənyo yarḥe mšayəʕallan arbʕo yarḥe lu bayto əzən.
789. Bəṯr mə d daʕərina, daʕərina b nisən am marǧaʕ. Tak tuk mahzamme l Suriya w a ḥrene kulle daʕərina. D kətwayye 1320, 21, 22, 23, 24, 25, 26, 27 hani kulle ṭranne w mi walade daʕ 20 w laltaḥ kulle mšayʕənne lu bayto.
790. Yaʕni hanək 8 yarḥe w aḥna ṭrəlallan 6 yarḥe ḥrene. Xdəmlan 14 yarḥe. Mə d kamili ann 14 yarḥe, han naqqa laybi maḥkenolox, ubiwolan bi ḥaraytaṯe u yawmo 300 ġramat laḥmo. Qəsəm mənayna azzano ḏ̣ayfe, mʕawninawo u taxəm daʕ 20. Azzano kibe 50-60-100 u taxəm diḏan, azzan. 
791. B lalyo maqəmallan i saʕa ḥḏaḥṣar w falge. Qumu! Kul ḥa u rawšo, u nargayḏe w ḥfaru harke! Ḥaḏ̣ərina. Hwele yuqḏono baṭ ṭurono d mqabəl. Mən əmmiwonne... Ǧan Daġi yo, San Daġi yo, ṭaʕino əšme, hawxa diyar ʕloyo, nafəlwo nuro buwwe.
792. Bu ʕobo. I saʕa traḥṣar mhalaxlan b lalyo. Haləx, haləx, haləx... Mhalaxlan hul ṣafro, maṭina lu diyar, saʕa traḥṣar. W saləqina diyar ʕəl m diyar. Hul ʕaṣriye u yawmawo kmalxina.
793. Kul ḥa tloṯmo ġramat d laḥmo. Kafine hul ʕaṣriye, hawxa šappərza bad diyaratanək. W ḥa ʕəl mu ḥreno.
794. Nihaye, gnayte d yawmo ʕatimo, awwəl d maṭina mu ṭaraf d Aloho mḥelan kmo rawše ṭafyo. I nuro ṭafyo. Han naqqa aydarbo saymina? Maṭina l kaše, i hawxa qəmto w nawale laltaḥ balki 20 alfo mətrowat.
795. Mən saymiwo hani aṣ ṣṭanbuliye? Maḥtiwo rawşo taḥtayye w xayriwo bi dəkṯo dam maye, xər xər xər. Hən mənayye qəlbiwo, migambëliwo lu ṭino w bu ʕaǧaq w bu zəngoro w bu šəḥar du yuqḏono, nəfqiwo, laybi d umarnox, mən šəkəl.
796. W aḥna šəqṯo b šəqṯo maydinawo l ḥḏoḏe. Šəqṯo nəḥtinawo w nəfqinawo. Kəmamannox i naqqa d maṭina, hawi dməxoṯo. Bas u ḏabət diḏan kayiso we. Maḥətle nafare mərle: "Zoxu!"
797. Bu arʕo di nawale d muṭanwo, əmmiwo: "Toxu! Kəlle kit baydarke, zoxu l tamo." Azzano fayišina, laḥmo layt w məklo l aṯi. Kəllan kafine. Daməxina u lalyawo kafine. Baʕ man daməx!
798. Qayəmina ṣafro, nafəlina bi qriṯo, han naqqa bi gədye. Kəmamannox kul ḥa maltamlan, hawxa salo malyo d laḥmo, dawqe w mədone. Aṯina ʕal ḥḏoḏe, mfarqilan w axilan. Fayišina l bəṯr m falge d yawmo, mawbəlallan l dəkṯo.
799. Madrašto wa, šəbhowa li ʕito, madrašto wa. Mawballe kulle l tamo, bəṯr b falge d saʕa aṯən aq qamyonat du məklo. Zaytune, apšoṯo, laḥmo w han naqqa həwallan. Zaytune, apšoṯo, laḥmo w han naqqa həwallan.
800. Yaʕni i aziye w u kafno, d ḥzelan u yawmawo Ǧan, xabro bu tarix, ʕalame bu tarix kməkṯəw. I aziye d axilan u halxawo, u kafnawo w u šəḥoro w u šəḥarawo w i bahdalayo w i dahdohayo.
801. Alo hawxa səmle. U ḏabət diḏan umarwo: "Hatu, aq qawraṯxu harke ne! Lə kowe d əzzoxu lab botaṯxu! Harke gədmayṯitu!" Kəmamannox lo naqqa w lo tarte w lo ḥamməš umarwo: "Hatu u qawraṯxu harke yo! Gədṭuranxu d mayṯitu kulxu harke!"
802. Mətyaqnət, mətyaqnət, xlaf lə kumarnox... W Aloho lə raḏ̣i bu mawtayḏan. Əlla ʕAziz Doqmaq, ḥa mərdalli, maḥ ḥawronayḏan. Yawme d šabṯo azzan, naḥətina l riše dam maye, bu ṭuro wayna, aḥna diyar we, naḥətina, laltaḥ mene maye we, mašəġlan, sḥelan, daməx čike bu šəmšo.
803. Lə kəmmət bərzayno we w rəṭube we. Msəkla zaṭoriya. Hawi, zaʕtul ǧamb hawi, bəṯr tre yawme hulelox ḥaye w mayəṯ. Hawo ḥa, u Gawriye d bə Brahim, aṯina l Diyarbakər, d ʕayšət,h awo ste mayəṯ tamo. D fayišina nošo lə mərle "Ay riši!", kulan daʕərina, xəd kətna. Kmaškərina Aloho!
804. Bəṯr mayo aṯina. Han naqqa Ismat u mede, d səmle b qarʕe daṣ ṣəroye, da mšiḥoye, maḥətle "Warləq Wargisi (Varlik Vergisi)". ʕƏmum di mšiḥuṯo, ṭayo qərš ləwle! D kəḏʕile, kətle 500, kmaḥti 1000 aʕle. I naqqayo 500 noṭat, man kətwole? Duwele 1000, kmaḥtile 2000 aʕle.
805. D lə obe ste, Ašqalʕa, Ḥasanqalʕa tamo. Harke xad dewe, ḥaša menox, kmayṯi. U ḥa, d lə mkaməl ak kallatani, ksaymile sərgun l Ašqalʕa, Arzərum. Ḥasanqalʕa w ad dəkoṯanək, dəkte du mawto hə.
806. Hanək ste mzabniwo u medaṯṯe, mzabniwo ann arʕoṯaṯṯe, mzabniwo u sawal w ag galaṯṯe w ubiwole. ʕAl u ṭayo, ʕal ġer qərš lə maḥətte ʕal ṭayo.
807. Əlla ʕal u ṣeroyo kule? Mən yo? Lašan maʕnawiyyan d maməṯṯe, aḏiʕət! W aloho lə mʕawanle w lə maməṯlelan w hani kulle ṭʕənilan w Aloho məfqole aʕmayna salame.
808. Bi ḥarayto kul raḥa marfelan i dəkṯayḏan w aṯina, ya Ǧan! Mən saymina uʕdo? Məftakrina, mṣaybarlan hanək kulle, məstaḥmelan i taʕaddayiye kula w uʕdo b raḥa na, mahzamlan w aṯina.
809. Ḥaqiqatan kmiʔaṯrina ġalabe. Amma mən saymina? Hawyo maǧburiye, ġalabe mənayna maǧburiye hawyo, l noše ste ṭamaʕiye hawyo. Noše ste m ayko kuḏəʕ... Kul ḥa b šəkəl aṯi lad dəkoṯani.
810. Ǧan: Abuna, an noše, d azzoxu lu ḥtiyat m Məḏyaḏ, kəḏʕət əšmone d nošo?
811. Xori Brahim: Kulan kəḏʕina l ḥḏoḏe.
812. Ǧan: Man w man kətwo?
813. Xori Brahim: Yaho, hama an noše kulle... Masalan məḏyoye u mede, d kətwo. Aq qalṯoye aʕmayna wayye. Məḏyoye mi šawṯayḏan kulan azzano. U Gabrayḏan we, u Ǧərǧo we, u Gabro d bə ḥoli Musa we, u Ḥapṣuno, u Malke, u Hobəl, u Bəro wayye. 
814. Ṭrowe əno w Šamšo Ǧəǧǧe w u ʕAmse w u Išoʕ w u Bərhe d bə Ḥawšo, u Səlo d bə Ḥawšo, u babo du Šamʕənano. Hani kulan mi šawṯo azzano. U Saʕdo, u Saʕdo d bə Ḥawəke we. Karim d bə Maqsi Baḥḥe we, u Ǧəǧe d bə ḥoli Musa we, u Yaḥqo d bə Maqsi Baḥḥe we, u Bəṭrəs we, u Bəṭrəs d bə ḥəlti Səkkare we. 
815. Kulan azzan, Məḏyaḏ kula azza. Am mawlode, d mərlilox, kulle azzən. Mač 19 hul laš 27. Mat 18 hul laš 27. Čaʕ-ḥṣar postat b ḥḏo naqqa qləʕallan. Qəlʕaniye we, šəxwa l Aloho madʕərlelan.
816. Ǧan: Abuna, hani kulle gawire wən?
817. Xori Brahim: Eee yabo. Kulle more d naʕime wən w gawire. Nošo bu ʕəmro naʕimo lə mawballe. Hani, d xdəmme i ʕaskariye, mawballe. Bəṯr mi ʕaskariye b 9-10 əšne, səmlan u ḥtiyat.
818. Ǧan: Abuna, kətwo noše maq qəryawoṯo, d kəḏʕət?
819. Xori Brahim: Ġalabe, kulle kuḏaʕnən, bas əšmonayye haw koṯən l boli...
820. Ǧan: M ayna qəryawoṯo?
821. Xori Brahim: Maq qəryawoṯo d Məḏyaḏ kula. M Anḥəl, ʕIwardo, Zaz, Boqəsyono, Ḥaḥ, ʕƏrnəs, m Bote, m Ḥapsəs, mi Rayəṭe, m Mzizaḥ, Bsorino, m Miḏən, maq qəryawoṯo kulle. M Hazax, aq qəryawoṯo d Məḏyaḏ kulle. Kətwo čalkoye ste, kətwo kmo čalkoye ste aʕmayna.
822. Ǧan: Maq qəryawoṯo d l ḥḏore d Məḏyaḏ?
823. Xori Brahim: E, m Bote, mi Bənkelbe, m Yardo, m Kafro, m Arbo. Aq qəryawoṯo d Məḏyaḏ kulle. Latyo ḥa w tre d umarnolox, ann əšmonaṯṯe. Šeṯmo zlamat b naqqa azzano. Ġer mə d mahzamme, d tlalle ruḥayye w d azzən l Suriya.
824. Ǧan: Abuna, m Mərde məqqa azze, nošo mbaḥasle?
825. Xori Brahim: Lə kuḏaʕno. M Mərde ste azze ġalabe. M Mərde stene balki maṯe-tloṯmo azzən. Du šrolo məqqa wən, lə kuḏaʕno. Bas azzeyo, kuḏaʕno. Bas azze m Mərde meqəm mənayna b yawmo qəlʕənne.
826. Ǧan: Abuna, bayn dann azole kətwo noše kuhne?
827. Xori Brahim: Kətwo Qašo Makko, Qašo Šamʕən baynoṯayna. Qašo Šamʕən u ǧəddo dano u Əndərawos u abro u Dawud, d mayəṯ.
828. Ǧan: Azzənwo li Gzərto?
829. Xori Brahim: Meqəm b Məḏyaḏ wən. Qašo Šamʕən xdəmle šawʕo yawme qamoye, bəṯr mə d aṯina bu əzən, azze l Suriya. U Dawud u abro mayəṯ harke. U Əndərawos u abro du abro yo.
830. Ǧan: I naqqayo kuhne wən?
831. Xori Brahim: A tre kuhne wən.
832. Ǧan: Nošo mʕaḏabwolən, ʕal d kətwən kuhne?
833. Xori Brahim: Lo. Mətyaqnət, latwən bu taxəm diḏan. Bas nošo mənayna lə šaməʕ, ʕal d kətne kuhne, w mʕaḏbi. ʕAdu d kulayna wayye, Ǧan. Latwayye d ḥa w tre, ʕadu di mšiḥuṯo kula wayye.
834. Ǧan: Abuna, ṣafrawoṯo ba kmo maqəmiwolxu? Hatu əlla hənne uṯanwo maqəmiwolxu mi šanṯo?
835. Xori Brahim: Kətwo zabno mʕayno.
836. Ǧan: I naqqa d qaymituwo mag gale, bi qamayto mən saymituwo?
837. Xori Brahim: Qamayto mašəġinawo iḏoṯayna w foṯayna. Mafṭərinawo w əzzanowo lu šuġlo. Kule šuġlo.
838. Ǧan: U fṭur hatu əlla hənne ubiwole?
839. Xori Brahim: Hənne ubiwolanyo?
840. Ǧan: Mən ubiwolxu lu fṭur?
841. Xori Brahim: Ya ubiwolan tarwoḏo d dibəs, ḥamšo zaytune, ya šmənto d račal (mrabba), ya ksaymiwo naqqawoṯo šorba. Huwenawo 7-8, kul taxəm 10-15 wayna. kətwo lagane amṭenawolən. Tre lagane tloṯo. Tre lagane mede hawxa.
842. Ǧan: Abuna, nošo mənayxu, maṯlo d əmmina, kayəwle w lə qadər d qoyəm mag gale?
843. Xori Brahim: Kewe kayəwlan naqqawoṯo, Ǧan.
844. Ǧan: Darmone ubanwolxu?
845. Xori Brahim: E. Əno, i naqqa d mraxsina, kayəwli. Bi ḥarayto azzano lu maydan di ṭiyara, mawbəlallan l Muġla w Anṭalya, i naqqa du tarxis diḏan. Han naqqa mən səmlan? Səmlan mede tahlika, Ǧan, ġalabe...
846. Əno ṭabi ṭrowe, onbaši dan nošayḏan wi. Kətwolan qašo rum. 16 lalye əno w huwwe səmlan qopya, səmlan ʕboro d kulle ʕayni mede.
847. Ǧan: U qašawo uḏaʕwo səryoyo, Abuna?
848. Xori Brahim: Lo, tərki uḏaʕwo. Ḥa ṣṭanbuli we. Yawme d ḥəššabo, əzzanowo saymina ṣluṯo baṭ ṭarfe. Səmwolan ʕito w ṣlibo, əzzanowo mṣalenawo kul ḥəššabo, əno w huwwe.
849. Əno ste šamošo wi. Huwwe qašo we... Han naqla... Səmwolan kliša... Kəḏʕət, kliša mən yo? Xi mšammaʕa i kliša maštəlalla i ḥəbro, səmlan qopya w i imḏa məfqolan, kulan 14 bu yarḥo ʕabərina bi hno, bi šuʕba.
850. Yaʕni mede tahlika. D maḥəsiwo b aḥna, abadan šnoqo we. Wəždanan xlaf layt. Kətwo Yawnan m Bafa wa. Kətwole tloṯo yarḥe bəṯr mənayna.
851. Ǧan: M Məḏyaḏ we?
852. Xori Brahim: M Bafa wa, kumarnox. Bafa wa layt, bayn Qeləṯ w lu Ṣawro yo, tamo kit qriṯo, əšma Bafa wa.
853. Ǧan: Haa! Bayn l Qeləṯ w lu Ṣawro?
854. Xori Brahim: Kətlan mšiḥoye tamo. Kətwo man nošayḏan kətwolle tre yarḥe. Fəšwolle ḥaroye, azzənwo l Suriya w daʕiri, i naqqa d daʕərina. Kətwo hən, kətwolle yarḥo w falge, yarḥo w tre yarḥe, hul tloṯo yarḥe. Kulle gədfayšiwo w gədsaymiwo ʕaskariye zəyudo.
855. Əmmina: "Hama gədsaymina fadakariye li ǧamaʕa." Hway amin, 16 lalye hul li saʕa bu nəquṣo lat 12 w li ḥḏo w zəd.
856. Maḥətlan nəṭuro ʕal u čadərayḏan, bu čol wayna. W ʕabərina, maḥətlan tre šamʕə, maqəṯilan b gawe du čadər. W ʕwədlan. ʕƏwdinawo m ʕaṣriye hul li saʕa, xayifo d dəmxinawo 12, 12 w falge, li ḥḏo, ḥḏo w falge ʕəwdinawo.
857. U yawmo dann 16. Yaʕni əno gədmawbalnowo u ṭabur diḏan b Duzǧa we (Düzce) b Ṣṭanbul. Gədmawbalnən, mamḏenolle bu ṭabur, əno kayəwli bay yawmanək, kayəwli.
858. Ǧan: Mən kewo qayəṯwolox?
859. Xori Brahim: Hama lə kuḏaʕno... Hawxa šqili quro, mḏ̣ayaʕali ruḥi, l uḏaʕnowo, ayko no. Hawxa ḥəmme gawonayto kəmmila. Msəkla i lašayḏi kula. Kmaškarno Aloho, bəṯr nayəḥwoli, aṯino lu bayto, šqiwoli darmone w mədone.
860. W azze u qašo lu ṭabur, mamḏalle w aṯi. Həwilan l kulle w maxləṣolan w Aloho səmole salame w kulle b ḥḏo naqqa tarxis. Yaʕni hway amin, haṯe hawyo mašhur.
861. Kul ḥa b tre noṭat w falge, šqilan mənayye. Ḥaq di kliša d di qopya w di hno... W ḥaram aʕli u qərš dəṯṯe haka ʕabər bu kisano, Ǧan. Haṯe ste fadakariye səmolan w Aloho səmole...
862. Yaʕni mede tahlika, maḥətlan ruḥayna bi nuro. Mḥalaqlan ruḥayna bi nuro, əmmina: "Ya gədsaymina u medano." W ʕam Aloho w Aloho səmole, msaʕadlelan... Yaʕni mede tahlika rabṯo səmwolan, Ǧan.
863. Ǧan: Abuna, i naqqa d məfqiwolxu lu ʕwodo bəṯr mu fṭur, hwewo nošo ʕəl m rišayxun? Noše nəṭure?
864. Xori Brahim: Aḥna wayna ann onbašiye wayna.
865. Ǧan: Hatu wayxu?
866. Xori Brahim: Amma uṯewo naqqawoṯo, kətwo aʕlayna, maḥətwole čawiš, onbaşiye tərk flan. Hanək uṯanwo mi idara naqqawoṯo uṯanwo. Uṯewo luṣewo kuraxwo.
867. Ǧan: Abuna, hani naqqa mhawriwo, mzaʕbəriwo ʕal nošo? Kətwolən qərbač, ya ste ġer mede b iḏayye?
868. Xori Brahim: Yaʕni d uṯewo b iḏayye, gədməqḏiwo an nošayḏan. U ḥa, d kətwe faqiro, d l uṯewo b ker d ruḥe, bu lišono məkliwonne. Han naqqa šəqliwonne ḥalawe, naqlawoṯo qaḏamat w səkekər w mədone.
869. Yaʕni məkliwonne. D lo idara ləwyowa, zaḥme wa. Kulle ʕal rišayna wayye. Aḥna am miṯe wayna w maḥətwolən at tərkani ʕal rišayna.
870. Ǧan: Kətwolən kalbe ste aʕmayye?
871. Xori Brahim: Lo, lo, latwo mede hawxa.
872. Ǧan: Yaʕni hat lə ḥzelox, d mḥalle l nošo? I naqqa nošo d abəʕ d mahzəm, ya nošo kayəwle w nafəl?
873. Xori Brahim: Alo ṭrelox, amṭanwo ḥəǧǧe, d uṯewo mənayye, kul yawmo gədmuḥanwo ann onbašiye w u čawiš.
874. Ǧan: U yawmo kmo fərṣat kətwolxu lu ytowo?
875. Xori Brahim: I fərṣayḏan d falge d yawmo saʕa wa, Ǧan. ʕAṣriye stene bu qayṭo li saʕa šeṯ ʕəwdinawo. ʕAṣriye ʕəwdinawo ḥḏo, ḥḏo w ruʕo, fayšinawo hul laš šeṯ.
876. ʕWodo ha ha. Rawšo, nargo w ʕarabat di iḏo. Darbo we, sayminawole, mulenawole. Bi dəkṯo, d kətwo təllat, ḥəfrinawo, maḥrəwinawolən, bi dəkṯo, d kətwo nuqre, mulenawolən. Čike sayminawo səwoyo.
877. Ḥḏo naqqa kətwolan u Garbo, l əḏʕatwole? Ḥadodo we... bə Musa bə Ḥaddo kəmminalle. Kayiwo mrakrəko we, han naqqa kətwobe quqo. W aḥna kətwo, dayəm xu napandi we. U šuġlayḏan mqabəl du darbo, ho mi dəkṯo ḥuzanwolan.
878. Han naqla xəd uʕdo d əzzan marke hul lu gəšrawəne. Mu šuġlo li dəkṯo dač čəwedər. Hən mənayna raḥəq w hən mənayna qarəw, hawxa. Han naqqa dəkṯayna hawxa msawayto wa.
879. Məḥzenawo m tamo. Bas u šuġlayḏan napandi we. Čike mulenawo u darbawo. Mərlile lu Garbo, ṭrowe əno, u onbašiyaṯṯe wi, umarno: "Hama məd ytawlox harke. Kayiwo hat, d ḥozət. Ḏabə d oṯe, marlan."
880. Yatəw, lə maḥətle bolo, aḥna kəllan yatiwe, kḥayrina, kaṯi u ḏabət l rišayna, omər: "Ho ho ho ho! Kəmamannolox, nošo dlo mḥoyo." Lə marfele, həwyo ḥaram aʕli i ṭappuzkayḏe.
881. Həwyo ḥaram aʕli, qay? Ruḥamwo hawxa "kloyo asasi" w "salam", kloyo flan. Əno samnowole, qunaʕwo b əno, yaʕni. Kətwole čike d qanaʕa. "Kloyo asasi, salam!", flan əno ubenowole.
882. I ṭappuzkayḏe həwyo ḥaram aʕli. Ḥərle hawxa, mərle: "Ho ho ho... Brahim ho ho ho! Harke ytowo? Bu bayto ytowo? Ytowo? Bu čadər ytowo? U šuġlo d Tərkiya ṭər foyəš?"
883. ʕAyn hawxa. Han naqqa kətwo arġalto, xəd uʕdo kšəġlina harke, hul larke, lu šəbbak d mkamlina u səwoyo, i arġalto kfayšo l ramḥəl. Ramḥəl yawmo-tre kkəmlo, lə kkəmlo. 
884. Omər: "Gel Ibrahim (Tox Brahim)."
885. Azzano aʕme, omər: "Bu çukuru görüyormusun? (Kḥozət i nuqraṯe?)" Umarno: "Görüyorum komutanim (Kḥuzenola, ya u rabayḏi)." Omər: "Bu akşam bu doldurulacak! Sabaha kadar bunu doldurmadan, geri gelmiyeceksiniz! Çadira gelmek, yemek, içmek yok! Bunu bitirmek sizin cezanizdir! Hemen doldurulmasini istiyorum! (Haṯe ad ʕaṣriye gədməmloyo! Hul d lə məmloyo, mazlo latxu m harke! Mazlo lu čadər, məklo, štoyo abadan layt! U təxliṣayḏa u ǧazaṯxu yo. Kubaʕno, d məmloyo xayifo!)
886. Arġalto ʕaməqto. Kiba fəṯwo ste d layba kiba 6-7 mətrowat, zəd. E, mən saymina? Haṯe kətla əmkan b tre yawme, lə kəmlo. Kətwo tamo qurme d dawme, ṭarfe w kaššat d dawme flan.
887. Dawme ġalabe wən bi dəkṯo, d kətwan. Umarno: "Emredersin efendim! (Kəmamrət, ya u rabayḏi!)" Omər: "Emirle bir şey çikmaz! Yapilmasini istiyorum! (Bu amro lə knofəq mede! Kubaʕno, d misomo!)" Umarno: "Peki, başüstüne. (Ṭrowe, gədsayminale)."
888. ʕAs mede ḥreno kibox d əmmət? Huwwe azze, mən saymina? Umarno: "Zʕure, mudu qurmo, kašše, dawmo, šuqṭo, mən dowe, tawu!" Eee, aloho ksohəḏ. Aṯina gər gər gər gər gər arbaḥṣar na, ḥamšaḥṣar na, arbaḥṣar na.
889. Qurme han naqqa, kul qurmo haqqayṣ, mnagelan, ḥət biyya, ḥət ʕafro, ḥət kašše, ḥət dawmo, mʕarəm ʕafro, ʕafro, ʕafro, ʕafro w de de de matʕablan ruḥayna.
890. Bəṯr m falge d yawmo hwele, twərle lu yawmo stene. Han naqqa i naqqa d kmaḥtina u ʕafro stene, kəmdawsina, kmətwori aš šəqoṯo, d lə fayəš, rakəx u darbo. Ksayminale səwoyo, kmaḥtina ʕəl mene w larwal ste 20-30 santimat ʕafro, kmaʕlenale.
891. De mar aʕmi, Aloho ksohəḏ, heš az zarriyat du yawmo lalʕəl, yaʕni lə gani, aḥna mkamelan. Han naqqa səmolan, kumarno: "Naʕime b raġlayxu rqaḏu aʕla. Mḥawu bad dəquqe." Kətlan dəquqe šawye d dawme, hawxa gurm w hay gurm w hay gurm.
892. Harke stene səmlan ʕafro ġalabe, d lo əzze ḏoʕəf, məfqəḥ w lalʕəl ste, ʕafro ġalabe w ḥəṣolan ste ġalabe, kəmmət šeno. Yaʕni šuġlo d tloṯo yawme arbʕo yawme, hway amin, bale kule mloyo mlelan.
893. Alo heš lə gani u yawmo, azzino, hulile "salam" bač čəwedər, umarno: "Afandəm u amraṯxu aṯi l dukṯe." Omər: "Aydarbo aṯi li dukṯo? Əmkan kətla?" E, koḏəʕ, layto mede, d misəm.
894. Omər: "Brahim, yalifət ad dugle dan nošaṯxu? Sende mi yalan söylemeye başladin? (Hat ste bdelox mu mamro dad dugle?)"
895. ʕAyn hawxa kumarli, umarno: "Estahfur Allah komutanim, rica ederim. Size yalan söylemeye gerek bulmuyorum. Doǧru olmassa, neden söyliyeyim ki? (Šəbqono, ya u rabayḏi. Latli sniquṯo, d mdagalno aʕlox. D lowe šrolo, ʕal mən gəduṯeno, d umarnolox?)"
896. Ḥzeli omər: "Görebilirmiyim? (Kibi d ḥuzenola?)" Umarno: "Buyrun! (Fquḏ!)"
897. Daʕərina, aṯina, əno w huwwe aṯina. Han naqqa kḥoyər, mən kḥoyər, səmolan, xəd feme di ḥayye, u ṣṭəmto, mlelan kula. Kkorəx lə kkorəx, aydarbo hawyo, lə koḏəʕ...
898. Kmoḥe hawxa u dəquqo, komər: "Dəb, dəb, dəb w ʕafro yo stene." Koḏəʕ, hawi mede. Bale raḥəq m foṯox šiḏo tamam we. Omər: "Lə kəmmatli, aydarbo səmolxu?" Umarno: "Afandəm maǧbur du amraṯxun əno."
899. Kali, kali, kali "ʕAfarəm!", lə komər. "ʕAfarəm!" l nošo lə komər. Latla əmkan d omər "ʕafarəm". Omər: "Iyi iyi (Kayiso kayiso)."
900. Yaʕni ġalabe taqdir rabo hulelan. "Iyi iyi iyi", ḥəzle qarʕe, karəx w lə karəx, lə ḥzele mede biyya. Əlla mi kayəsto omər: "Iyi iyi, haydi gidebilirsiniz (Kayiso, yalla han naqqa kəbxu d əzzoxu)."
901. Yaʕni u taʕbo d matʕablan ruḥayna u yawmawo, əno nafšo d lə ʕuwadnowo, ʕwədli zəd m kulle, Ǧan. E, maǧbur wayna. Gədfayšinawo lə b lalyo, lə kṭurewo hul ṣafro, omər: "Lə kṭurenolxuyo!" U mede, d umarwo, samwole. ʕAdu we ṭabi, mə d kətwe ʕadu, mətyaqninawo, aḥna ste, mar "Alo maqḏəyole!"
902. Ǧan: Abuna, bi dəkṯaṯe, d fayəšituwo, kətwolxu təxetər?
903. Xori Brahim: Kətwolan ḥa həḏoyo.
904. Ǧan: Yaʕni huwwe ste aʕmayxun ʕawodo we?
905. Xori Brahim: Lo, kuraxwo, taxtor we. Kuraxwo ʕal ab boluke?
906. Ǧan: Huwwe mərle "həḏoyo no" əlla hatu...
907. Xori Brahim: Aḥna əḏʕinawo, d kətyo həḏoyo, huwwe ste ḥtiyat we.
908. Ǧan: Huwwe ste ḥtiyat we?
909. Xori Brahim: Ḥtiyat we, e.
910. Ǧan: Əšme mən we, Abuna?
911. Xori Brahim: Ašər lə kuḏaʕno. Kuḏaʕno, doqtor həḏoyo kətwolan. Kətwolan ḥa bə Aṣfar stene, ḥayoro lak kayiwe we.
912. Ǧan: Aṣfar?
913. Xori Brahim: Bə Aṣfar, Ǧərǧis Aṣfar əmmiwole. Ǧərǧis Aṣfar diyarbakri we. Hano ste baynoṯayna ḥarwo lak kayiwe. Darmone flan, behvan...
914. Kətwole šmənto, uṯewo w umarwole u doqtor: "Hawxa hawxa..." Huwwe ste ḥuzewole xəd...
915. Əno ste azaǧi wi, bas lə maḥweli ruḥi. Umarno: "Gədfašno ʕam ḥawroni." Azaǧi ṣanəʕ wi, ṭabi qəm i iḏo yaləfno. Latwi aṯoyo m madrašto. Kətwoli doblama, d yaləfno qəm i iḏo. Mən darmono d howe, kuḏaʕno samnole.
916. Xdəmwoli bi ʕaskariye ʕəsri yarḥe, i azaxana du ordi da tre kula b iḏi wa. W ad darmone, kibox d mšaylət mani, d kətwayne aʕmayna ʕaskar. U Nəʕmo d bə ʕAbdi yo kəḏʕatli?
917. Ǧan: E, Abuna, hatu bu ḥtiyat qayṭo maqḏ̣alxu, saṯwo maqḏ̣alxu?
918. Xori Brahim: Bu ḥtiyat tre qayṭe maqḏ̣elan.
919. Ǧan: Tre qayṭe?
920. Xori Brahim: Aḥna, d kətna naʕəm mann 1320 w lalʕəl tre qayṭe.
921. Ǧan: Abuna, u qayṭo šaḥino we?
922. Xori Brahim: Ṭabi, fayuḥo we. Kətwolan čəwedər, ṭabi ḥemo we. Ḥemo we, bas aḥna qaf du diyar wayna, Ǧan. Yaʕni baš wa, dəkṯo normal wa, latwe ġalabe, ṭabi ḥemo we w latwa ġalabe.
923. Bas af fərṭaʕne, ʕal i arʕo dəmxinawo, u ʕafraṯṯe kule fərṭaʕne we. Mašəġinawo, ṣafro qayminawo mu admo daf fərṭaʕne, kəmmət, balki laše, ġəṭlox sidayna. Af fərṭaʕnaṯṯe du ʕafrawo ġalabe, mede ʕaǧayəb! E, hawxa.
924. Ǧan: Aydarbo, maxləṣituwo maf fərṭaʕne, Abuna?
925. Xori Brahim: E, m ayko kuḏaʕno? Hama Aloho maqḏ̣əyole, ya Ǧan. Laybi mafhamnolox.
926. Ǧan: Darmone lə marəšanne, l əḏʕiwo bənne?
927. Xori Brahim: ʕAl u ʕafrawo, ʕal u ʕafro wayna w latwa dəkṯo w tarte d mariši. Zabno ste nfewole qalme b aḥna. Aṯele hən nəxroye, lə kuḏəʕ m ayko manṭanne.
928. Mlewolən ad dəkoṯanək qalme. Azzən aǧ ǧulayḏan w dəṯṯe lu uti. Uti rabo du bəxur. Yaʕni bu dəxono. Mḥalqənne mgaʕgəsi, šaʕiṯi flan. Mayəṯi aq qalmanək, kulle azzən.
929. Bu uti maḥtiwonne. Uti rabo we. Qazan rabo, xi odayaṯe. Han naqqa kubile hələm, hələm, hələm, hələm, hələm. Hələm yaquḏo, hawxa šaḥino. Kəḏʕət i madbaxiye kmawqəḏo iḏox. Kobe hələm hawo, kmaməṯ aq qalme.
930. Ǧan: An noše nəxroyanək, m ayko aṯənwo, Abuna?
931. Xori Brahim: Lə kuḏaʕno. M Adiyaman we, maq qəryawoṯanək d Diyarbakər, d Adiyaman ne, lə kuḏaʕno, m ayko aṯən, kulle malye qalme, ya Ǧan.
932. Ǧan: Kurmanǧi wən, səryoye wən?
933. Xori Brahim: Mšiḥoye, mšiḥoye armənoye wən. E, kətwo čalkoye ste, aṯəlle, pəsin wayye, čalkoye di Bšeriye, dad dəkoṯanək hawxa. Yaʕni hawxa hwele qalme ste, l aḏəʕina, m ayko hawən aq qalmanək. Aḥna məftakarlan, manək aṯən, balki ste latwayye dəṯṯe.
934. Ǧan: Abuna, i ʕaskar d tamo, kətwolən sawal mede, d marʕanwole buxatu?
935. Xori Brahim: Kətwolan ḥa, Yusəf bə Mbayḏ̣ono, u babo du Malak w dani d Mbayḏ̣ono. Du Brahim, u aḥuno du Brahim. Bə Mbayḏ̣ono u baytaṯṯe, du Bəro bə Murəke, flan laltaḥ tamo su Yaḥqub d bə Brahəm bad dəkoṯanək u bayto d bə Mbayḏ̣ono. Lə kəḏʕatle lo?
936. Ǧan: Bele.
937. Xori Brahim: Hawo, kətwole tre-tloṯo fare lu yuzbaši, marʕewolən. Hano kətwo. U Yaḥqub d bə Abrahəm naqqawoṯo, kətwole faro tre, marʕewolən, bas hawo lə mdawamle.
938. Ǧan: Abuna, yaʕni saṯwo lə maqḏ̣alxun tamo? Təšrən lə maqḏ̣alxu?
939. Xori Brahim: Bele, təšrən bele.
940. Ǧan: Quro we?
941. Xori Brahim: Eee, ġalabe quro we.
942. Ǧan: Kətwolxu ṭuro?
943. Xori Brahim: E, ṭuro, d kətwan buwwe, Zaytunlək əmmiwole. Zaytunlək. E, quro we.
944. Ǧan: Kətwolxu mede, d mašḥənitu ruḥayxu? Ǧule šaḥine kətwolxu?
945. Xori Brahim: Naqqa səmwolan nuro w kətlan xandaq kḥəfrina. Səmlan nuro bu xandaq, mqamarlan, kətwolan fako d laḥmo ṣafro.
946. Aṯi u yuzbašiyayḏan, u ḏabətayḏan omər: "Lə mašḥənitu laḥmo, gədəxlitu ġalabe. Bəṯr gədfayšitu kafine. D lə mšaḥnitulle, gədəxlitu əšmo, gədfašxu əšmo." Aloho ksohəḏ, ʕayn hawxa mərlelan.
947. Axulu fako, ṭrawu fako. D howe mqamro, kmətxəl šaḥino kule, ʕaynan hawxa mərlelan. W fayət azze. Səmwolan čikənto d nuro bu xandaq. E, bu təšrən hawiwo quro. Huwewo quro ġalabe.
948. Ǧan: Abuna, i naqqa d uṯewo maṭro, lə ʕubarwo l gawe du čadər. Uṯewo maṭro lo?
949. Xori Brahim: Lo, kətwolan čəwedər lə ʕubarwolən. Lo, lə ʕubarwo maṭro, səmwolan saqiyat l ḥḏore, lam maye d qəlʕi ste. Lə ʕubarwo.
950. Ǧan: I arʕo d taḥt u čadər lə təryowa?
951. Xori Brahim: Lo lo. Lə təryowa.
952. Ǧan: Abuna, bu qayṭo we basəm əlla bat təšerən?
953. Xori Brahim: Ṭabi u qayṭo l aḥna basəm we. Bu qayṭo kətwoban, ayko d howe, kətwo dəkṯo.
954. Ǧan: Abuna, zəʕṯo m ḥəyewən latwolxu? Ḥayyat, dewe...?
955. Xori Brahim: Aḥ ḥayyat dəṯṯe d tamo, lə dəwṣiwo, Ǧan. Məfqinawo m bayn u ʕafro i ḥayye, fəšwo əzzawo, latwo mede. ʕƏqarwe lə dwəṣṣe nošo, lə ḥzelan.
956. Lə dəwṣiwo, hama lə ḥzelan ḥayye m dəṯṯe... U ʕafraṯṯe mayono we. I dəkṯo, d howe ʕafro našifo, i ḥayye kəwyo qšiṯo ġalabe. D howe maye, ʕafro w ramlo kəwyo makəxto. Tamo mayono we. Ḥəfratwo, ḥəfratwo, nufaqwo maye. Han naqqa lə ḥzelan, d dwəṣṣe nošo. Bale uṯewo qumayna ḥayyat.
957. Ǧan: Abuna, i naqqa d mkamalxun tamo, d mraxəṣanxu, naqla ḥreto baq qamyonat mawbəlanxu?
958. Xori Brahim: Hedi klay. Han naqqa bi ḥaraytaṯe d mkamelan u darbo, bayn Aqḥiṣar, ṭaʕino əšma, ṭaʕino. Bəṯr d əṯyo l boli, gədumarnola.
959. Ǧan: Manisa?
960. Xori Brahim: Lo, m Manisa w lu gabo, zəd. Aqḥiṣar lu gabo, laṭ ṭuronaṯṯe, ṭaʕino əšme di walaye. Fayəš kṭuʕeno, Ǧan. Amṭelanwolan lalye du ʕeḏo fare.
961. Ǧan: U ʕeḏo d man?
962. Xori Brahim: U ʕeḏo di ǧəmhuriye. Əmmi: "De mkamalxu, səmxu flan w hawxa ʕwədxu. Hawxa səmxu." Mawqarre qarʕayna. Aṯi u taxəm qomuṯani, aḏiʕət, albay we...
963. Mqadamle mamnuniye w hadiyat dəṯxu, kul qəṭʕa faro. Kul ḥa falqo hawxa m du faro, hulewolan. Manṭewole 10-15 fare, nḥəriwole lu taxəm diḏan.
964. Ǧan: Abuna, hatu nḥərənxu əlla nḥire wən?
965. Xori Brahim: Kətwo tamo qaṣobo ʕaskar, kul mede kətwo bi ʕaskariye. Tamo nḥərənne, tamo mbašlənne, tamo aṭ ṭaboxe w aq qaṣobe kulle mawǧud wayye tamo. Ṭuro ʕamiro, aḥna kulan, ač čəwedər diḏan balki 100-150 čəwedər.
966. Ǧan: Abuna, bayn lan noše du ḥtiyat qale aw mamro w tənoyo lawiwo?
967. Xori Brahim: Afandəm, ḥal diḏan latwe di qale, lo, qale lawi, ġəbən lawi m nošo. Balki čike d qayəruṯo. Bas nošo lə mqatele. Hayo ʕal u məklo, ḥa umarwo "nəquṣo huloxli", ḥa umarwo "zəyudo", ḥa umarwo "huloxli am maye" w u ḥreno nawxa. Mədone naʕime, ṭroyo d lebo naʕimo, lo, lo... lo, lo.
968. Ǧan: Abuna, ḥuyaqwolxu, d mṣaleṭu?
969. Xori Brahim: E, b lalyo mṣalenawo bač čəwedər.
970. Ǧan: An noše di ʕaskariye əḏʕiwo?
971. Xori Brahim: Aḥna kulan ṣəroye wayna.
972. Ǧan: Abuna, ar rabe di ʕaskariye, at tərk, əḏʕiwo?
973. Xori Brahim: Bu ṭuro wayna, kətwolan tloṯo onbašiye w čawiš. Arbʕo onbašiye w čawiš w ḏabət w a ḥrene kulan mšiḥoye wan. Kulan...
974. Ǧan: I naqqa d mṣaletuwo, ḥuzanwolxu?
975. Xori Brahim: Lo yabo, bu čadər wan.
976. Ǧan: Lo ḥuzanwolxun?
977. Xori Brahim: Lo. Hənne kətwolən čadər w aḥna kətwolan čadər.
979. Ǧan: D lo mənayye mṣaletuwo?
980. Xori Brahim: Uṯenawo b lalyo, bu čadər mṣalenawo. Kətwolan u Ǧərǧo w u Gabrayḏan, Aloho mḥaselən! U Gabrayḏan d ḥoli ʕIsa d bə Zatte. Ḥzelox, kit kṯowe daṣ ṣlawoṯo naʕime ʕarabi. Gəm gəm gəm gəm... b lalyo w b imomo.
981. E umarno: "Bu bayto lə ḥzeli ḥa mənayxu, d aṯi li ʕito w lo d mṣalele, magəžxullan bu gəmgəmano dəṯxu!... Kula mi zəʕṯo yo! Aloho ġalabe lə kmaqbela!"
982. Kguḥaxno w kumarno: "D lowe mi zəʕṯo, ema kəmṣaletu i ṣluṯaṯe, lašan u ḥanak", — hawxa umarnowo.
983. Ǧan: Abuna, kətwo noše baynoṯayxu qaroye?
984. Xori Brahim: E, ṭabiʕi kətwo. U qaroyo, qaroyo we. Kətwo baynoṯayna u Garbo, uḏaʕwo ʕarabi. U Gabrayḏan d bə ḥoli ʕIsa uḏaʕwo, u Ǧərǧo stene uḏaʕwo xabre qurewo, hawo ste. E, hawxa, nošo ḥreno latwo.
985. Ǧan: Abuna, uṯewolxu gazetat ya kṯowe l qroyo?
986. Xori Brahim: Lo ʕayni, m ayko uṯewo... D mawṣenawo, kətwoban amṭenawo, kətwolan postaǧiye, əzzənwo li walaye w uṯanwo. Kətwo waṣayət ġalabe, Ǧan. I naqqa d əbʕewo. Bas latwolan lebo, ḥal diḏan baswolanyo. Mən gədmšaylina ʕal ag gazetat.
987. Ǧan: Han naqqa, Abuna, hanək, d kətwən ʕəl m rišayxun, kul naqqa uṯanwo mhaddədiwolxu "gədmayṯitu harke! gədfayšitu harke!", əlla naqlat naqlat?
988. Xori Brahim: U ḏabət we, umarwolan, u ḏabət.
989. Ǧan: U rabo d kulle?
990. Xori Brahim: U ḏabət diḏan umarwo.
991. Ǧan: L qul kulayxu umarwo əlla l qul d hən mənayxu umarwo?
992. Xori Brahim: Hawxa umarwolan, i naqqa kulan d ḥəḏ̣rinawo. I naqqa d samwo əštimaʕ.
993. Ǧan: Kul ṣafro kətwolxu əštimaʕ?
994. Xori Brahim: Kul ṣafro əštimaʕ. Kul ṣafro əštimaʕ ʕaskari we.
995. Ǧan: Mən saymituwo bu əštimaʕ?
996. Ǧan: Əmmituwo u marš dat tərk ste?
997. Xori Brahim: E.
998. Ǧan: Kul ṣafro?
999. Xori Brahim: E.
1000. Ǧan: Abuna, lə mašəriwo aʕlayxu: "Hwawu ṭaye, gədʕufenalxu"?
1001. Xori Brahim: Lo, lo, hawxa mede latwo. Bas taʕadda saymiwo aʕlayna. Mətʕadanwo, xəd ḥa, d howe dəžmən du ḥreno, b ʕayno d dəžmən, b ʕayno d ʕadawe ḥayriwo, b ʕayno d ḥubo lə ḥərre b aḥna. Hawo, d uxalwo, samwo siyase ʕam hawo, d mawkewole. Haṯe wa.
1002. Ǧan: Bəṯr, Abuna, i naqqa d daʕəritu m Aqḥiṣar baq qamyonat, bi qamayto l ayko manṭelanxu?
1003. Xori Brahim: Manṭəlallan lu markaz.
1004. Ǧan: L ayko lu markaz?
1005. Xori Brahim: L Aqḥiṣar. E, bəṯr rawəxina ba trenat w aṯina lu bayto.
1006. Ǧan: Aṯitu l Diyarbakər?
1007. Xori Brahim: Aṯina hul Diyarbakər. M Diyarbakər aṯina hul Mərde, i naqqayo u darbo ʕal Mərde we. Uṯewo bayn l Suriya w l Tərkiya. Darbo d Ḥalab, ḥzay, tamo we i naqqayo.
1008. Bi ḥarayto aṯina ʕal hano d Diyarbakər. ʕAl u xaṭ səmwolle ḥaṯo b Diyarbakər. Səmwolle xaṭ ḥaṯo du tren. Bi qamayto hawo d Mərde we, uṯewo məštarak ʕam Suriya, əzzewo hul Ḥalab, m Ḥalab əzzewo hul li Adane. Bi Adane kuraxwo bu ʕəmum.
1009. Ǧan: Han naqqa i naqqa d aṯitu l Mərde, an noše mərdənoye lə nafiqi l qamuṯayxu, məstaqbəlanxu? Qaše, ahəl?
1010. Xori Brahim: Aydarbo! Aṯəllan ġalabe mərdalliye. Maḥwəlallan qariwuṯo ġalabe, Ǧan. Mətyaqnət, nošo, xəd am mərdalliye, d kəmyaqər u ḏ̣ayfo, layto!
1011. Ǧan: I naqqa d maṭitu, fayəšitu b Mərde, Abuna?
1012. Xori Brahim: Həəə?
1013. Ǧan: I naqqa d maṭitu, fayəšitu b Mərde?
1014. Xori Brahim: Aḥna fayišina lalyo bann Arbʕi (ʕito).
1015. Ǧan: Am mərdənoye, d kətwo m Mərde ste, daʕəriwo aʕmayxu?
1016. Xori Brahim: Ṭabi kulan. Hani, d kətwayye noqəṣ ma hno... maʕ 20 (1920) fayiši, a ḥrene d lalʕəl mraxsi ʕam ḥḏoḏe. Fəšle aḥna w Mərde w flan, aṣ ṣṭanbuliye.
1017. Ǧan: Aydarbo nafəqiwo l qamuṯayxu, b šəkəl d məštuto we, əlla?
1018. Xori Brahim: D ayna?
1019. Ǧan: U nfoqo d nafiqi l qamuṯayxun b Mərde?
1020. Xori Brahim: Lo hənne, lə nafiqi l qamuṯayna, lo aḥna aṯina, azzano l gabayye.
1021. Ǧan: Hatu azzoxu l gabayye? Yaʕni nošo mənayye l aṯi las stasyonat?
1022. Xori Brahim: Lo, aḥna azzano. Hən mənayna mhalaxxe aṯən l Qeləṯ. Hən mənayna fayišina b Mərde, hən b Diyarbakər. Hawxa mpartəkina m ḥḏoḏe.
1023. Ǧan: Bəṯr m Mərde aydarbo aṯitu l Məḏyaḏ?
1024. Xori Brahim: Msəklan ḥəyewən?
1025. Ǧan: Səsye?
1026. Xori Brahim: Lo, ab baġlani du kərwan. D Dawud w hani. Maqsi Dawud kətwo...
1027. Ǧan: Man wən hani, qalṯoye wən?
1028. Xori Brahim: Maqsi Dawud we. Huwwe m Bənebil we, b Mərde huwewo. Qaṭərči we. Dayəm, i naqqa d latwo aṭ ṭrəmbelatani. Maqsi Dawud, kətwole 10-15 ḥəyewən kul naqqa.
1029. Rawəxina, u ḥa d qadər mhaləx, mhalaxle. D lo rawəxina ʕal ab baġle. U Gallayḏan kayiwo we. U Galle u ḥaṯnayḏi, ṭrowe, msəkalle taqsi hul lu bayto.
1030. Ǧan: M Mərde?
1031. Xori Brahim: M Mərde.
1032. Ǧan: Kətwo i naqqayo taqsiye?
1033. Xori Brahim: Kətwo, kətwo.
1034. Ǧan: Bəṯr aṯitu bu darbo, məqqa grəšle aʕmayxu l Məḏyaḏ?
1035. Xori Brahim: Ṭabiʕi grəšle. Fayišina lalyo baz ziyarat, baq qəryawoṯanək. Bəṯr m falge d yawmo mhalaxlan, maṭina laq qəryawoṯanək. Li ziyara d Gəngəres w dad dəkoṯanək, Xərbət, Taʕawda.
1036. Fayišina lalyo tamo w ṯeni yawmo aṯina. Aḥna aṯina l Qeləṯ. Fayišina lalyo b Qeləṯ w bəṯr Qeləṯ aṯina lu bayto.
1037. Ǧan: Kətwo noše qəlṯoye aʕmayxu lo?
1038. Xori Brahim: Eee, kətwo ḥa, u aḥuno d Šəkro aʕmayna we. Azzano l gabayye.
1039. Ǧan: Mu Ṣawro ste kətwo nošo aʕmayxu, Abuna?
1040. Xori Brahim: Mu Ṣawro kətwo, tre wayye. Yaḥqub, aḥ ḥadode w hanək. Kətwo ḥa-tre aʕmayna, hanək ste bu ḥtiyat wayye. Zaṭan bayto-tre mšiḥoye kətwo bu Ṣawro, ḥadode wən.
1041. Ǧan: I naqlayo ste tre bote kətwo?
1042. Xori Brahim: Tre bote tloṯo wayye.
1043. Ǧan: I naqqa d maṭitu l Məḏyaḏ, Abuna, mən čaġ we?
1044. Xori Brahim: ʕAṣriye maṭina lu bayto.
1045. Ǧan: Nafiqi an noše l qamuṯayxu lu darbo?
1046. Xori Brahim: Oooo! Nafiqi l qamuṯayna, ġalabe fṣiḥi. Mu mawto aṯina, Ǧan. Raḥəq menox, mu mawto. Yaʕni nošo lə mətyaqanwo, d gəddoʕər lu bayto mi aziyayo. Hama Aloho msaʕadle, hawxa Aloho ḥərle, i ṣəḥḥa w aḥ ḥaye. Kaṯino, Ǧan.
1047. Šteli ḥabbayat. Maḥkəlilox i masale. Kul ḥa nafəq am morayḏe l qamuṯe. D umarnox, Ǧan, latwayna... Kul ḥa lbik bam morayḏe, kul ḥa, nafiqi l qamuṯayye, fṣiḥi. Yaʕni hawxa las saḥat nafiqi l qamuṯayna. Nafiqi hawxa li saḥa.
1048. Ǧan: Nafəqwo kuhne ste l qamuṯayxu?
1049. Xori Brahim: Eee, u ḥasyo. Ḥasyo Tuma. Karəx ʕal bayto b bayto li ziyara, d hani d aṯina mu ḥtiyat. Yaʕni ḥaqiqatan stene səmle, matʕable ruḥe. E, ṭabiʕi mi fṣiḥuṯo yo.
1050. Aḥna ste hawina mamnun ġalabe. Mṣalele bab bote w zərle yaʕni hani, d aṯina. Aṯi l gabayna. Əno šmənto, i naqqa d mraxsina, xəd mərlilox, kayəwwoli. Heš kətwo aṯar mu kewo aʕ−i.
1051. Ḥatta u Galle, əno fəšwoli b Qeləṯ, an naʕime mhalaxxe, fayəšno zəyudo lalyo b Qeləṯ. Lə qadərno, hul d l aṯi ṯeni yawmo, ḥaša amṭele ḥmoro u ḥaṯnayḏi u gawro d ḥoṯi l Qeləṯ.
1052. Rawəxno, aṯino lu bayto. W kmaškərian Aloho, nayəḥwoli, bəṯr lə fəšle mede. Bdelan bu šuġlayḏan w Aloho msaʕadle w kmaškərinale.
1053. Ǧan: I naqqa d aṯitu l Məḏyaḏ, ʕal Astəl fayətitu, ʕabəritu l Məḏyaḏ əlla ʕal...?
1054. Xori Brahim: E, ʕal Astəl aṯina. E, ṭabi u darbo i naqqayo ʕal Astəl we. E, ʕal u darbano d səmme, aḏiʕət! Bab bote baroyanək d Astəl.
1055. Ǧan: I naqqa d fayətitu b Astəl, ann əstəloye lə maḥəsse buxatu?
1056. Xori Brahim: Bele, bele, bele. Mətyaqnət bele.
1057. Ǧan: Nošo aṯi drele šlomo aʕlayxu?
1058. Xori Brahim: Lə ḥzallan. ʕAṣriye aṯina, hən dab botaṯṯe, aḥna l ṭaraf aṯina lu bayto. D laqinale, "salame, salame!". D lə laqinalən, zaṭan bab botaṯṯe wən. Xṣuṣi lə nafiqi l qamuṯayna.
1059. Ǧan: Han naqqa an noše d Məḏyaḏ, noše raqəḏ, mhalhalle b qamuṯayxu?
1060. Xori Brahim: E, həlholo mhalhalle, ṭrowə hən man niše. An niše mhalhalle.
1061. Ǧan: Abuna, u ḥasyo i naqqa d nafəq l qamuṯayxu, mṣalewole?
1062. Xori Brahim: Lo, lo. Bəṯr mə d aṯina, karəx ʕal ab bote. Huwwe, aḥna gabayna. Huwwe w qašo Ǧərǧo we, u mḥasyo, a tre wən, aṯən. U kməʕtaqadno, azzən karixi ʕal d Məḏyaḏ, yaʕni i ziyaraṯṯe zərənne, ab bote, hawxa kməʕtaqadno.
1063. Ǧan: Bəṯr hat kayəwlox w fayišət bag gale?
1064. Xori Brahim: E, yawmo tre hawxa šmənto, bəṯr qayəmno, škur m Alo, aṯar du kewo bəṯr lə fəšle aʕmi.
1065. Ǧan: Abuna, mad daʕore nošo mənayye mayəṯ, yaʕni?
1066. Xori Brahim: E, ṭabiʕi u mawto d Aloho, bəṯr mawto d Aloho hawi.
1067. Ǧan: Yaʕni mi aḏiye d grəšše nošo hawxa xayifo mayəṯ.
1068. Xori Brahim: Lo, lo, lo. Kumarnox, u Gawriye d bə Brahəm ḥa w ḥreno mu taṯir du ḥtiyat mayəṯ w ġer lo. Ḥa mərdalli ʕAziz Doqmaq, mərlilox aʕle.
1069. Yawme d šabṯo we, bəṯr mə d sḥelan, daməx ʕal u bərzayno flan, hawi zaṭuriya, zaʕtul-ǧamb, kaməl, hulelox ḥaye. Məṯle hawo u Gawriye d bə Brahəm stene b Diyarbakər nafəl mu ḥal, manṭelan l Məḏyaḏ̣. Hawo ste, ʕəmre lox mayəṯ w nošo ḥreno lo.
1070. Ǧan: Maq qəryawoṯo d Məḏyaḏ?
1071. Xori Brahim: Maq qəryawoṯo d Məḏyaḏ kətwo kmo, bote šqəlle. Hanək ste uṯewo mənayye.
1072. Ǧan: Abuna, u ġala ema hawi?
1073. Xori Brahim: Afandəm, u ġala tarte kore hawi. Bəṯr mu sayfo b šato, šato w falge, tarte, aṯele ġala ʕal ʕəmum di dukṯayo diḏan. I naqqayo i ṭlamṯo du laḥmo ubiwola b maǧidi.
1074. Mu qərš saliqo laʕ 20, saliqo laʕ 10 w hul laʕ 20. Ṭlamṯo du laḥmo du farmo, d saymiwo bu farmo. Mdawamle 2-3 əšne lu ġalawo. Bəṯr təmle, naʕime wayna, ġalabe l əmminawo mede.
1075. Qayəṯ gədəxlina w lə qayət lə kəxlina. Yaʕni latwolan manək, lə khamwolan. U naʕimo lə koḏəʕ, lə kforəq b mede. 4-5 əšne wayna, 4 dəšwolan, baḥ 5, 4 əšne, 4-5... hwele u ġalawo.
1076. 2-3 əšne mdawmale. Aṯalle asasan am muhaǧər ste l harke, səmwolle ġala harke. Am məhaǧər, d mahzamwolle m qum Rusya, m qum Rusya mu Wan, Badləs, du Muš, d lugab mu Wan, mad dəkoṯanək, am məhajəranək mahzamwolle.
1077. Kulle aṯənwo li dukṯaṯe diḏan. Kafine, maʕaz Allah! Nošo lə maǧrewo madwo ṭlamṯo d laḥmo, nətšiwola. Ḥalawe d uṯewo, madwola, nutašwola, maqlabwola ʕal feme, əmmiwole "guroḥa".
1078. Yawmo ḥa, ḥa azze, kətwo dəkkane, mqabəl layt naǧoro s bə doqtor Adwar, d kḥayri b falge d yawmo. Bi saḥayo kətwo 2-3 dəkkane meqəm, tlanne. Bi saḥayo. Saymiwo ḥalawe tamo.
1079. Ḥa šqəlele ḥalawe, əno haṯe, yaʕni əno ḥəzyoli. Aṯi Guro, mədle i ṭaṣəke di ḥalawe, mi mayəntayo, mar ruqiyayo. Kəwyo xu qaṭiro ḥlimo. Hawxa qaṭiro. Qayəm mədle mahzəmole. U farmo du Nəʕdmo əḏʕatwole? U farmo du Nəʕmo d bə Rəmmo? Mqabəl du xan ʕloyo.
1080. Ǧan: E.
1081. Xori Brahim: Han naqqa kətwo tamo darbo, sulaqwo laf bə Gawwo. Kətwo xərab tamo, ftiḥo we. Mahzamle ksoləq mad dəkkanani, d kumarnox, bi waṣiṭa. Aṯalle hən məhaǧər m tamo. Saləq, ksoləq qəm u farmawo du Nəʕo l bə Gawwo, aṯənle hən m tamo ste.
1082. Hama maqlable i ṭaṣe ʕal foṯe w mḥalaqle ruḥe li arʕo, ʕal iḏe w foṯe. Han naqqa i ḥalawe u ʕafro w flan, ʕal foṯe. Maqlabbe ʕal qadre d ḥaṣe w lṭəʕʕe b lišonayye ḥalawe m foṯe, m gwine, m qarʕe, lṭəʕʕe i ḥalawayo. Lu darġawo hwele kafno. Am məhajəranək səmwolle b ḥḏo naqqa kafno, maʕaz Allah!
1083. Naqqa əno w ḥoṯi azzan šqəlallan kiyyo, d ləʕsina kiyyo. Umarno: "Hawliyo aʕmi, əno xayifo no." Əmmo: "Lo, aʕmi, gədšəqlila menox! Hawliyo aʕmi." Əmmo: "Lo, gədšəqlila menox."
1084. Azzan d məblinala l s emi d fəlġolanyo, aḏiʕət! E, kafno w kiyyo! Mu kafno yo, ṭabi. Maṭina lax xərabani d bə Barhe, d nəḥtina, kətwo tamo xərab, dəkkane xərab.
1085. Maḥrəwənne səmənne bote. I naqqa d ḥzelan am məhaǧər, l ḥoṯi səmla hawxa iḏa, mi zəʕṯo. Aḏiʕi, mən kito. Balla-wakil mədulle, mfakfakke ṣawʕoṯa w mawfaqqe i kiyyo w azzən. Baxina w aṯina lu bayto. Naʕime hawxa 4-5 əšne.
1086. Yaʕni u mede, d səmme lam məhaǧəranək, Ǧan, zaṭan bam mo (%) 60-70 u ġala m iḏe dam məhaǧəranək we. Kafine, maʕaz Alla! Lə səwʕiwo, məklo lə qaṯwolle, lo šuġlo kətwolle w lo məklo kətwo.
1087. Han naqqa kərxiwo, mayṯiwo, raḥəq menox baz zabəqone. Mayṯiwo hawxa mu kafno, fayšiwo mḥalqe. B Aloho am maddat dəṯṯe mḥalqe. Kafno faǧiʕ we, faǧiʕ...
1088. Ǧan: Abuna, hani qay aṯənwo, mən masale wa, d aṯənwo?
1089. Xori Brahim: Mu Rus mahzamme, məhaǧər m Rusya aṯən, mahzamme. I šato daš 17 (1917), Rusya l aṯele hul Səʕərt, qəm Səʕərt. Han naqqa, i naqqa d nafiqo i qomənəstiye, i šato daš 17 (1917), daʕər m tamo.
1090. Qəṯla li mamlake b ḥḏoḏe, hən hawən qomənist w hən lə maqballe w qayəṯi b ḥḏoḏe w daʕər m tamo. I ʕaskar diḏe daʕiro w d lo gəduṯewo w nuḥatwo w hay nuḥatwo l Tərkiya. Yaʕni i daʕwa haṯe yo, Ǧan.
1091. Ǧan: Abuna, bəṯr an nošani fayišiwo b Ṭurʕabdin əlla azzənwo?
1092. Xori Brahim: Bəṯr grəfiwo kulle.
1093. Ǧan: Bəṯr b məqqayṣ?
1094. Xori Brahim: Fayiši 2-3 əšne. Kumarno 2-3 əšne, hawxa mede. Naʕimo wi, hama hawxa koṯe l boli.
1095. Ǧan: Laf ayko azzənwo?
1096. Xori Brahim: Azzən li dukṯaṯṯe. Rusya marfela i dəkṯaṯṯe w azzən daʕiri li dəkṯaṯṯe.
1097. Ǧan: Abuna, bu čaġ du ġalawo, i ḥale aydarbo wa? Yaʕni basimo we?
1098. Xori Brahim: Latwo ḥal. D kətwole kallat, kətwole, w dlo kulle kafine. Latwo ḥal, m ayko ḥal kətwo, Ǧan. Ḥal latwo kumarnox ġalabe pis we. D kətwole məlk, mzabanwo u məlk diḏe, d kətwole kallat, šuqalwo u məlk w əxliwo. Gəlone qaṯwolle, šmənto d zad w xəlṭiwo gelo ste buwwe w əxliwo. M ayko kətwo?
1099. Ǧan: Abuna, bu zabnano latwo nošo, d soyəm taǧara, d manṭe mede m larwal?
1100. Xori Brahim: E, lə fəšle nošo. U ḥa, d kətwole kallat, bas latwo. Aṯəlle kulle məhaǧər, u ʕəlmo, mu Sayfo, məhaǧər du Sayfo, daʕiri l Məḏyaḏ kulle. 
1101. U mede dab bote kulle mawbəwolle laṭ ṭaye, lak kurmanǧ mawbewolle. Aṯən b qməsto w lawġul arbʕo syoġone ḥəwore. U šuġlone layt, Sayfo we w kafno we, latwo.
1102. Han naqqa Aloho mhawən! Ġalabe parišan we u ʕəlmo. Eeee, ġalabe faǧiʕ we. Bəṯr i šato dat 42 (1942), i naqqa d azzano lu ḥtiyat, b nisən hwele lu zad hawxa. Yaʕni aḥ ḥeṭe w a ṣʕore.
1103. Ǧan: Hawən ṣiṭo?
1104. Xori Brahim: W qṭiʕ u maṭro aʕlayye, paške d maṭro l aṯi w našifi. Ṣahwo hwele i naqqayo. Hawi ṣahwo w zad l aṯi. I ʕəlbo daḥ ḥeṭe azzawo l tleṯi banqanoṭat. 
1105. W da ṣʕore b ʕəsri. Han naqqa i naqqayo 20-30 banqanoṭat məqqayṣ wayye... Eee, əno maḥətli arʕo m diḏan graw, i naqqa d daʕərno bu ḥtiyat, lə daʕərno, bdele lu ġala.
1106. Šqili 3-4 ʕəlbe d zad lan naʕime, maḥtili lawġul. 2-3 d ṣʕore, 2-3 d ḥeṭe. Ġer meni bu bayto kətwolan tre naʕime, i emaṯṯe w emi arbaʕ nafšoṯo wayna.
1107. Qayəm maḥətlan 4-5 ʕəlbe d zad bu bayto. Maḥətli 10-15 banqanoṭat ste b kisi w 10-15 bu bayto w daʕərina lu ḥtiyat dann 6 yarḥe ḥaroye. Bi qamayto səmlan 8 w daʕərina mu əzən, səmlan 6 ḥrene, hani 14 w 4 ste bu bayto, hani 18.
1108. I naqqayo ste bdele lu ġala. I naqqa d daʕərina, kətwolan arʕoṯo ġalabe baf Fasani. ʕAl feme di rawmo. Ḥamməš fadone. Zrəʕənne, aṯi mənayye zad ġalabe. Ṣʕore w ḥeṭe... Šato mdawamle, zəd bi ḥarayto, bat 43 (1943) hwele u ġala rabṯo.
1109. Ǧan: Abuna, i ḥkume lə mqadamla mʕawane bu zabnawo?
1110. Xori Brahim: Goya həwwola laz zaroʕe mede nəquṣo. Latwo i naqqayo, latwo, Ǧan. Man gədmšayalwo? I ḥkumaṯe abiʕo d qəšʕolan, Alo ṭurelox! Kətwo, maḥətla u "Varlik Vergisi" hano, bəṯr mə d daʕərina mu ḥtiyat, maḥətla ʕal a mšiḥoye bəlḥuḏe.
1111. Ǧan: Abuna, u "Varlik Vargisi" d maḥətla, man uṯewo maltamwole? Taḥsildarin uṯewo?
1112. Xori Brahim: Lo, mʕaynowala li ḥkume hayye maṭ ṭaye.
1113. Ǧan: Maṭ ṭaye d Məḏyaḏ wən əlla?
1114. Xori Brahim: M Məḏyaḏ.
1115. Ǧan: Kəḏʕət əšme d noše mənayye?
1116. Xori Brahim: E. Kətwo ḥa, Ṭalʕat we. Kətwo ḥa Salim Xoǧa we, kətwo...
1117. Ǧan: Han naqqa hani, Abuna, kul riše d yaro əzzənwo lab bote, maltəmiwo kallat əlla?
1118. Xori Brahim: Lo lo. Kulle mbawašše, kṯəwwe w əzzənwo l rišayye w šəqliwole. W d l ubiwonne, masləmiwonne li dawle, i dawle, uṯanwo aǧ ǧandərmayḏa, məskiwole w qəlʕiwole l Ašqalʕa.
1119. Ǧan: U ḥa, d l ubewo, kmo əšne fašwo b Ašqalʕa?
1120. Xori Brahim: E, ašər hayo lə kuḏaʕnola. 6 yarḥe we, 3 yarḥe we, 10 yarḥe we, hayo lə kuḏəʕ, laybi d umarna, Ǧan. Kuḏəʕ mədde ṭuranwonne tamo, bas məqqa wa, lə kuḏaʕna.
1121. Məḏyaḏ huwanne, yaʕni mdabarre, m Məḏyaḏ nošo lə mawballe l Ašqalʕa. M ġer dəkoṯo məbliwo. Məḏyaḏ həwwe.
1122. Ǧan: Abuna, ʕal aʕ ʕitawoṯo ste maḥətwolən Varlik Vergisi?
1123. Xori Brahim: Lo lo... u ʕəlmo kafino, fayəš dawre di ʕito!
1124. Ǧan: Abuna, u Varlik Vergisi məqqa grəšle?
1125. Xori Brahim: Mu saṯwo we, hul lu rabəʕ šqəlle. A tre yarḥanək d aṯina, saṯwo we, šqəlle.
1126. Ǧan: Bəṯr lə mdawamle?
1127. Xori Brahim: D kətwo, šqəlle.
1128. Ǧan: I naqqa d šəqliwole, ema maydiwole, riše du yarḥo we? Han naqqa hano, d mid, lašan yarḥo we, lašan šatowe we, lašan məqqa we?
1129. Xori Brahim: Naqla ḥḏo lḥuḏe maydiwo. Naqla šqəlle.
1130. Ǧan: Han naqqa, Abuna, kətwo səryoye, lə qədriwo ubiwole, mahzəmiwo. I aġlabiye l ayko azzən?
1131. Xori Brahim: Afandəm mu ḥtiyat mahzamwolle, azzənwo l Suriya. Mu Varlik Vergisi nošo lə mahzamle. Ṭabiʕi uṯewo mənayye lə maḥtiwo aʕlayye, hənne ste əḏʕiwo.
1132. Ǧan: Han naqqa, Abuna, an noše, d uṯawno lu təltimo du "Varlik Vergisi" di dawle, kalla əbʕiwole, mən šəkəl maydiwo?
1133. Xori Brahim: Kalla, kalla našifo, lə šəqliwo mede ḥreno, lo ʕayni.
1134. Ǧan: Yaʕni lə šəqliwo...
1135. Xori Brahim: Nəč, nəč, nəč... lo. Kalla, kalla.
1136. Ǧan: Abuna, man noše, d mawballe l Ašqalʕa, daʕər noše saġ?
1137. Xori Brahim: E, lə kəḏʕina. M gabayna nošo lə mawballe, Ǧan.
1138. Ǧan: Abuna, kibox d maḥkatlan ʕal i raqqəke? U xabrano di raqqəke lə kuḏaʕno, bu kurmanǧi yo, b səryoyo yo? B Məḏyaḏ səmwola maʕiquṯo rabṯo. Haṯe əṯyowa lu zad, mən yo? Qamṣo yo?
1139. Xori Brahim: Xu dədwono yo, čike rab. Kətle xi zalḥafe, hno b ḥaṣa. Kətla mede qawyo b ḥaṣa. Naʕəmto, ḥur kiba hawxa...
1140. Ǧan: Kmo raġloṯo kətla, Abuna?
1141. Xori Brahim: Kətla... lə ḥzelan w lo ḥḏo. Jənaḥat kətla, kmaḥto. Ǧənaḥat kətla, kfayro, kmaḥto ʕal u zad. Mə d karəx ḥalwo bu zad, maʕaz Allah!
1142. Kmayṣole. Ksaymole waqwaq xalyo. Kṭəryo i qləfto bəlḥuḏe kmayṣo u lebo du zad.
1143. I šato, d azzan lu ḥtiyat, i šato qamayto bu qayṭo dat 42 (1942), kətwolan zad zriʕo. Bat 43 (1943) aṯyo, ayna d səmle ḥeṭe, zaṭan lə fəšle ḥeṭe, zad latwo, nəquṣo we.
1144. Zərʕiwo daḥno, zərʕiwo ṣʕore, zərʕiwo hawxa mede. U ḥa, d zrəʕle ḥeṭe, axəlila li raqqəke, a ṣʕoraṯṯe. Han naqqa ḥəṣdiwonne gdiše ʕal ḥḏoḏe, laǧan di raqqəke d mičəkowa baynoṯayye, əxlowalle. Mayṣowa u ḥalwaṯṯe, ṭəryowalle wəqwaqa, qləfto xliṯo, i fərtaṯṯe w bas. Pise yo ġalabe, i naqqa d maḥto flan...
1145. Ǧan: Haṯe i naqqa qamayto wa, Abuna, dat tarte ema wa?
1146. Xori Brahim: Tarte əšne aṯyo hawxa.
1147. Ǧan: Tarte əšne ʕal ḥḏoḏe?
1148. Xori Brahim: Lo, bəṯr azze tarte tloṯ əšne hawxa, msəkla u zad kule. Hawyo, xəd u qappal, ʕal aš šəble.
1149. Ǧan: Dat tarte naqqat ema aṯyo, Abuna?
1150. Xori Brahim: Dat tarte naqqat bu ḥityat, bi šato dat 43 (1943).
1151. Ǧan: I naqqa qamayto ema wa?
1152. Xori Brahim: I naqqa qamayto, meqəm mədde d kmo əšne.
1153. Ǧan: Abuna, mən səmxulla aw mən sim b Məḏyaḏ, darmono, mṣalalle, mən səmme, d azza?
1154. Xori Brahim: Alo, lo tə mede. Axila ter diḏa w azza. U ḥa, d maxlaṣle, ḥṣədle m quma, ḥṣədle w d lo axila w azza.
1155. Ǧan: Abuna, əno naqqa mšayeli mu ʕammo Bəro d bə Zərəke, mərlile omər: "Heš i naqqa d kətwa Mor Šarbel i ʕatəqto, aṯən an noše di šawṯo, mərre lu qašo əmmi: "Abuna, i raqqəkaṯe d saymatla mede."" Omər: "Nafəq u Abuna qašo, naḥiti lab bəʕayat w lak karme, mṣalalle, mərre: "Ya Mor Šarbel! D qədrət mʕawnatlan."" Omər: "Bəṯr..."
1156. Xori Brahim: Ašər, latli xabro mayo! Du šrolo lo. Əno latli xabro mayo, Ǧan.
1157. Ǧan: Abuna, bann əšne, d axiwola hawxa u zad, mən hawiwo b Məḏyaḏ?
1158. Xori Brahim: Mən hawiwo! Hawiwo ġala!
1159. Ǧan: Abuna, lašan an noše d madiri ruḥayye, l Məḏyaḏ m ayko uṯewo u zad?
1160. Xori Brahim: E, hən b hən zərʕiwo. Uṯewo zərʕiwo, uṯewo zərʕiwo... Amṭanwo, i ḥkume naqqawoṯo ubowa b zarʕo lann ahali, hən mənayye.
1161. Ǧan: Abuna, m foṯa hawiwo fəqriye ġalabe?
1162. Xori Brahim: E, ṭabiʕi kowe. U ḥa, d kətwe daworo, mayəṯ. D əxlo u zad diḏe, hano mam miṯe yo, raḥəq menox.
1163. Ǧan: Bu zabnawo məṯle nošo?
1164. Xori Brahim: Lo, lo, lo.
1165. Xori Brahim: Lo, lo. Sawal, kqaṯle kewe naqqawoṯo, hano ġer mede.

IV.

1166. Ǧan: Abuna, ġer mən ḥadisa ḥzelox bu Ṭuro?
1167. Xori Brahim: Ya ʕayni ḥzelan ḥadisat ġalabe... i naqqa du ḥəmmam, šaməʕatla?
1168. Ǧan: Lo?
1169. Xori Brahim: Haw!
1170. Ǧan: Haṯe b ayna šato wa?
1171. Xori Brahim: Bi šato dann arbʕi (1940). Dač čaʕ w tleṯi (1939) d qəm ann arbʕi.
1172. Ǧan: Haṯe i ṭaqqa d kəmmiyo?
1173. Xori Brahim: Lo, lo, du ḥəmmam yo.
1174. Ǧan: Mən hawiwo, abuna?
1175. Xori Brahim: Afandəm... kətlox šərito, d makfela?
1176. Ǧan: E.
1177. Xori Brahim: Haṯe mpaṭaxwolle laḏ ḏəbbat u dappo di ʕaskariye. U ḥəmmamano u bayto du Saʕdo tamo. Meqəm li ʕaskariye səmwola dappo. Han naqqa kətwo ġalabe mənayye, xu Bəro, b Murəke, Aloho mḥasele, Mḥammadko w hani šəqliwo fəššak mənayye.
1178. Hani mpaṭaxwolle u dappo. Mən saymi? Kətwo 3-4 ʕaskar, u Maroge d bə Ḥawšo, u babo du ʕAzizano, u ʕIsa d bə Məṣro, abre d Alyaske m Bote b Məḏyaḏ, fərənǧi we. W kətwo 5-6 ʕaskar, ʕam i qəžla wayye.
1179. Qayəm hedika li ʕaskariye səmla tadbir, lad ḏəbbat mərre: "Gədəmmina li ʕaskaraṯe." Ftəḥla u dappo w lam məḏyoye hǧəmme ʕal u dappo, manṭalle aṣ ṣəroyaṯṯe d taḥt u xaṭ (m Suriya), hǧəmme ʕal u dappo w manhabbe...
1180. Lašan hənne, d lowən məstaylone du medano. Ramḥəl d oṯe taftiš, hənne d lə nəfli biyya, d lə koyəw lebayye. Kito šəwolo ʕal u medano. Haqqa mədde ǧabxana w haqqa mṣaraffe w haqqayṣ ʕaskari, kul mede qayd kətle.
1181. Hano Šexo d bə Slaymano, Aloho mawqaḏle! Lwəšle ḏabət, ǧule d ḏabət bu lalyawo. W qayəm hedika, azzən manṭalle a tloṯo arbʕanək, d kətwən ʕaskar. Gawriye ste mi Kafro Taḥtayto, hawo ste ʕaskar we. Kətwole iḏo bu qačaġ, aḏiʕət! Kətwole iḏo bu qačaġ hawo ste. Qayəm azze, səmme dəssise w maḥətte ʕəsekər l ḥḏor u ḥəmmam, u dappo. Səmwolle dappo, kəmminale ḥəmmam, di ʕaskariye we, səmwolle dappo.
1182. W han naqqa manṭalle an naʕimani w kətwo Kečo əmminawole, u ʕIsa bə Xalaf Yaʕqubo, w hawo ste ʕaskar. Manṭalle tre-tloṯo mənayye, d qəṭlənne b gawe du ḥəmmam, lašan d əmmi, d moḥən tfənag w saymi hel hel i ʕaskariye. Hǧəmme ʕal u ḥəmmam, manhabbe u ḥəmmam.
1183. Abre d Alyaske aṯi qamayto, qṭəlle hawo. Aṯi u ʕIsa d bə Kečo kəmminale, hawo ste mḥəlalle, črəfle harke, hawo hawi kule admo, əmmi, qṭəlle hawo ste.
1184. Ǧan: Bə gwine mḥalle?
1185. Xori Brahim: Qayiṯo bə gwine. Čərla u galdo w baṣro, lə twərla u garmo. Nafəl ʕal i arʕo, əmmi: "Qṭilan hawo ste." A ḥrene mahzamme, daʕiri. Ḥərre, gədqəṭlənne, a tre-tloṯo, laḥ ḥawronaṯṯe mahzamme b lalyo.
1186. W han naqqa hel, hel, hel falge d lalyo. Bəṯr m falge d lalyo.
1187. "Ya rabbi! Qaymina ḥuzena, mən yo hano?" Ad darġayḏan mqabəl du ḥəmmam ne. Kətlan hawxa darġe mi ḥḏo xaṣra, mqabəl du ḥəmmam wayye.
1188. Kmaḥwe hawxa, xəd noše, d kəzzən w koṯən. Saləqno lad darġe, u Yusəf bə Nure ǧiran diḏan, kəlle qəm ad darġe omər: "Ytaw! Ytaw!"
1189. Lə kuḏaʕno, mən yo? Lə kəmmət, huwwe aḏəʕ, mən yo. Omər: "Ytaw! Ytaw! Gəduṯelox buġro!" Yatəwno bad darġe, bas kit syoġo qumi, kḥuzeno u ḥəmmam, taq w taq, taq w taq, w ġurm, ġurm w u ḥəs lə kməqṭəʕ m ḥḏoḏe.
1190. U yuzbaši u wakilo du qaymaqam we, huwwe ste latwe bu bayto bay yawmanək. U yuzbaši daǧ ǧandərma u wakilayḏe we. Kətwo ḥa bab bote du Saʕid d bə Ḥawəke, d kətne ʕal feme di rawmo, layto.
1191. Qaḥwaǧi, əmminawole u Qaraqoz. Ḥa mu Anadol we, šqile daskara w šqiwole i barṯo d Məḥəke, Qumri. Əšme Qumri we. Gumri, umarwola. Fayəš tamo. B Məḏyaḏ ftəḥwole qaḥwe.
1192. Qaragoz ʕal feme di rawmo, uṯanwo aǧ ǧandərma w uṯanwo an noše d Məḏyaḏ. Han naqqa i naqqayo ǧaryan latwo. Kətwo mal lambatani, hno, luksat. Qayəm u yuzbaši mšayaʕle ǧandərma rahoṭo, rahoṭo, amṭele luks m su Qaraqoz w aṯən.
1193. Nafəq mi ṣaraye, mə d nafəq, omər: "Ateşkes! (Bas məḥetu!) Əno Rəfʕaṭ no! Əšme Rəfʕaṭ Be we. Əno u yuzbaši Rəfʕaṭ no! Əno no! Ateşkes! Ateşkes! Ateşkes!" Nihaye, hul d maṭi l tamo, čike kali u ḥəs.
1194. Baʕ lo mhawarle lašan noše, d lə moḥe laf ele. Alo kali u ḥəs, lə kəḏʕina, mən yo? Aṯina, daməxina.
1195. Yawme d ʕruto yo, koṯe paškat d maṭro. U yarḥo dann arbʕinat u qamoyo. Yaʕni 7-8 bu yarḥo dann arbʕinat qamoyo. U lalayo dann arbʕi b xwa, 1940 d hawyo. Nafəqno m ṣafro azzino. Koṯe maṭro. Kətli badle w šamsiye aʕmi, aḏiʕət!
1196. Azzi li dukkano. I dukkanayḏi taḥt u Maḥfalawo d bə Xori Nəʕman, ʕal šarq wa. I dəkṯo di dəkkano du Yaḥqo d bə Kəttək latwo? Han naqqa foṯe di dəkkanayḏi laf Astəl wa. Su Yaḥqo bə Kəttək tamo.
1197. Azzino nafəqno mu tarʕo, laqino qafle d ʕaskar. Bale kəlle kətli šamsiye, mərre: "Hano balki qaymaqam yo. Be mənyano?"
1198. Ḥzalle badle aʕli, šamsiye b iḏi, nošo lə mtanele. Han naqqa azzən maltamme u ḥasyo, maltamme aq qaše w ayna d laqən bi saḥa, msəkke. Əno ste azzi, ḥərle, heš kəlle xayifo, yawme d ʕruto yo, umarno: "Kazzi li qaḥwer du Salim šuteno čay." 
1199. Daʕərno li dəkkano, naḥətno li qaḥwe du Salim, kəlli kšuteno čay, aṯi ḥa-tre maṭ ṭaye. Ḥa Tamo we əšme. Omər: "Brahim! Mən ksaymət hharke?" Umarno: "Qayo Tamo?" Omər: "Zox nḥat lu bayto!" Umarno: "E, halbat?" Omər: "Kumarnox, zox nḥat!" Lə mšayəlile zəd.
1200. Ǧan: Uḏaʕwo səryoyo?
1201. Xori Brahim: Ṭayo, ṭayo, bə Tamo u ǧiran diḏan.
1202. Ǧan: Uḏaʕwo səryoyo?
1203. Xori Brahim: E, ṭaw mənayna kəḏʕi. Tamo bə Mahmado. Qayəm daʕərno lu bayto naqla ḥreto. Laqino bi "ʕəbbarayo qəm bə xori" kəmminala, bə qašo Ǧərǧo, aṯino tamo, laqino, aṯino bad dukkane, laqino, aṯino bi saḥa, laqino, qaflat. Ayna d kḥozən, kmaltəmi.
1204. Ǧan: I ʕaskar kmaltəmo?
1205. Xori Brahim: I ʕaskar kmaltəmo, kəmmo: "Yalla, lu Mahfal!" Mḥalle laq qaše, lu ḥasyo, mḥayto, mḥalaqqe mu šəbbak, layt u šaqfo di qəṣḥayo di šeno.
1206. Han naqqa laltaḥ aṯi Idris Be, mədle, mawbele, səmlele čay, maḥətle bag gale, fayəš məqqayṣ, hul d aṯi həṣ diḏe l riše.
1207. Ǧan: U ḥasyo man we i naqqayo?
1208. Xori Brahim: Ḥasyo Tuma, Ḥasyo Tuma. Nihaye maltamme han naqqa, hul d ʕaǧizi. Kətwo ḥa m bə Ḥana Karimo, mḥəlalle tfənge harke diḏe.
1209. Tlele ruḥe, l aḏəʕ, mən yo, abəʕ d ʕobər, mḥalle i tfənge buwwe, qayiṯo harke, twərre droʕe.
1210. Fayəš mḥalqo tamo hul ṣafro. Hul d aṯən bad darġe. Heš bəṯr u dalolo mərle: "Kul nošo ṭər nofəq lu šuġlayḏe." Nafiqo i ʕaskar, kkərxo heš, dawriyat kkərxi. U ʕəlmo nafəq, marfalle aq qaše ste, marfalle u ḥasyo.
1211. U ʕəlmo kroʕəl, lə koḏəʕ, mən yo? Mətyaqnət, kətwo ḥa Musa Kazəm əmmiwole, baškatəb bi maḥkame we. Mərdalli we. Kətwole ʕalaqa ʕam an nošayḏan, ʕam am məḏyoye.
1212. Gabro we (bə Zatte), u Brahim we (bə Šabo), u Sḥaq we (bə Šabo), u Ǧərǧis bə Hərməz wayye, u ʕAzizko bə Dahabe ste aṯile aʕmayye. Bə Gabro əmmi: "Gədmaškena." Əmmi: "Gədmaškena."
1243. Qayəm qrəlalle l Musa Kazəm, amṭalle l bə Gabro, omər: "Əno bu qalam diḏi, laybi kuṯawno, kəḏʕi u qalam diḏi. Əno gədumarno, nošo ṭər koṯəw."
1244. Qayəm məralli: "Hat kṯaw, huwwe ṭər omər." Huwwe mərle w əno kṯəwli, mərle w kṯəwli. Tarte layoḥat, tloṯ layoḥat, bu bašbaqan (rišo daw wazire) w lu qaymaqam w lu wali w l flan, aḏiʕət!
1245. Tloṯ, ḥḏo lu wali, ḥḏo lu qaymaqam, ḥḏo lu bašbaqan. Tloṯo layoḥat kṯəwlan w mšayʕilan. Bəṯr b šabṯo ḥzelan, kaṯi mfattəš yarbay ʕaskari. Ḥakəm ʕaskari. Han naqqa hənne kkərxi aʕmayye.
1246. Ḥur! Aloho d maṣṭər, muḥanwo ḥamšo buġre bu tarʕo du ḥəmmam, gədṯəbtowa aʕlayna. Ḥa buġro lə mḥalle bu tarʕo du ḥəmmam. Layt man gədmoḥe bu tarʕo?
1247. Hənne kəmḥanne hawxa, mḥalle balki mo alfo buġre, mḥanne bi hawa. Mərre: "Hǧəmme aʕlayna." Amṭalle ho m Suriya, aṣ ṣəroyaṯṯe w hǧəmme aʕlayna. Hənne ste hawxa həwwe i ifadaṯṯe.
1248. Qralle lan nošayḏan, ṭrowe, u Brahim yo (bə Šabo), u Gabro yo (bə Zatte), u ʕAzizko yo (bə Dahabe), u Ǧərǧis we (bə Hərməz), hawu ifade, mərre i ifadaṯṯe, xəd kətyo.
1249. U Yusəfko d bə Tazza, huwle ifada kayəsto, u ʕAzizko huwle ifada kayəsto. A ḥrene lə maǧralle. Qayəm azze u ḥakəm, gədsoyəm kašf bi dəkṯo.
1250. Əmmi: "Afandəm, alfowat, alfowat d buġre mḥalle, hǧəmme aʕlayna, ʕal u ḥəmmam harke. Aṯi lu tarʕo du ḥəmmam, ḥərle hawxa, ḥərle hawxa, baʕ lo ḥakəm yo!"
1251. Omər: "Kmo buġre kito bu tarʕo du ḥəmmam maḥyo, ḥuru! Bnawu dukṯe d kul buġro!"
1252. Baʕ nkətte lišonayye. D uḏaʕwo, alfo buġre gədmuḥanwo bu tarʕo du ḥəmmam, aḏiʕət! Maʕnata, man we d haǧəm? Marke muḥetuwo, m tamo nošo, d moḥe latwo?
1253. Ha buġro, layto dukṯe bu tarʕo du ḥəmmam. W Aloho d maṣṭər, qayəm m tamo, aḏəʕ i masalaṯṯe dalawer yo, ḥašayḏox. Azzən lu tarʕo d bə Karimo, kəlle kit admo, meqəm b 10-15 yawme nḥərwolle tawro tamo.
1254. Han naqqa i šeno čike gole wa, nuqro wa, fayəš admo, našəf biyya. Əmmi: "Afandəm, harke stene qṭəlle ḥa, mǧaraḥḥe hən mənayna las səyoyani." Ḥərle, ḥərle, omər: "U admano hawile 15 yawme! D qanyono ste yo, latyo dan noše." Nihaye, i masalaṯṯe mpawčolle, əmmi: "Šaraf di ʕaskariye lə ktəwrinale!"
1255. Yaʕni alay qumandani lə kmaxlaṣwo mena. Lə kmaxlaṣwo mena, bas i ʕaskar lə twərre ḥḏoḏe tamo. L ḥḏoḏe wayye, lašan aṣ ṣəryoe lə twərre ḥḏoḏe, hawxa.
1256. Ǧan: I naqqayo u rišo di ḥkume man we, Abuna?
1257. Xori Brahim: Ismat Inonu we (Ismet Inönü).
1258. Ǧan: I naqqayo Kamal lə kfašwo?
1259. Xori Brahim: Lo. Kamal bat 38 (1938) mayəṯ.
1260. Ǧan: Qay i naqqayo u rišo di ǧəmhuriye man we?
1261. Xori Brahim: Ismat Inonu we.
1262. Ǧan: W di ḥkume?
1263. Xori Brahim: Ǧalal Bayar we. U rišo daw wazire Ǧalal Bayar we.
1264. Ǧan: Bəṯr ṭafyo. Abuna, qay i naqqayo Šexo d bə Slaymano ʕaskar we?
1265. Xori Brahim: Hano bu aṣəl m ayko we?
1266. Xori Brahim: Məḏyoyo, m bə Mahmado yo. Huwwe w Nuri d bə ʕAzizke, abre d ʕammone ne. Slayman w ʕAzizke aḥunone wən.
1267. Ǧan: Kətwole, Abuna, i aṯto wa m bə Elo, əlla man we m bə Ello?
1268. Xori Brahim: I aṯto du Šexo, hiyya i ḥoṯo du ʕAbe wa.
1269. Ǧan: I aṯto d Šexo?
1270. Xori Brahim: E, i ḥoṯo du ʕAbe w du Səlo bə Elo wa. W i aṯto du Karim bə Bəṭṭe wa. Qayəm mahzəmole lak karme w fayišoleyo.
1271. Ǧan: I naqqa d mahzəmole, ʕaskar we?
1272. Xori Brahim: Lo yabo, latwe ʕaskar.
1273. Ǧan: Abuna, hat naʕimo ya ste ʕlaymo, nošo ṭayo b Məḏyaḏ mahzamle barṯo səryayto? Koṯe l bolox hawxa mede, Abuna?
1274. Xori Brahim: Koṯe l boli. Šexo d bə Slaymano, mahzamwole i ḥoṯo du ʕAbe d bə Elo. I aṯto du Karim d bə Bəṭṭe. Nəṭrowa, warze wayye, karme wayye, azze tamo, mahzəmole.
1275. Ǧan: L ayko mawbəlole, Abuna?
1276. Xori Brahim: Lə kuḏaʕno, latyo b boli. Han naqqa l ayko məblole, lə kuḏəʕ, Ǧan? Naʕime m zawno.
1277. Ǧan: Bəṯr hawyo i aṯto, lo, Abuna?
1278. Xori Brahim: Eee, i aṯto, ṭayayto.
1279. Ǧan: Bəṯr maṯe hawi hawxa mede?
1280. Xori Brahim: Təhzimo lo. Kurmanǧ məbliwo kačkat m daq qəryawoṯo, mawballe.
1281. Ǧan: Koṯe l bolox qriṯo mede?
1282. Xori Brahim: Lo. Kətwo u ǧiran dəṯxu, hano hno, ǧiran d bə ʕammox Yusəf, ḥa Galo, ḥapsoyo we. Mahzamwolle i barṯo. L hən bətoye.
1283. Ǧan: Abuna, kətwo mede ʕal riše d lišoni gədumarnowole.
1284. Xori Brahim: Mar.
1285. Ǧan: De gədumarnowo, Abuna, klay. B Məḏyaḏ nošo bu raḏ̣ayḏe gawər ʕam aṯto ṭayayto, aw ṭayo d gawər ʕam ḥḏoe səryayto, hawxa mede hwele, Abuna?
1286. Xori Brahim: Lo.
1287. Ǧan: Abuna, i ḥadisa di ṭaqqa mən wa?
1288. Xori Brahim: I ṭaqqa du sayfo? D ayna?
1289. Ǧan: I ṭaqqa du ḥəmmam, haṯe wa?
1290. Xori Brahim: U sabab u mede, d maḥkəliloxyo, haṯe wa. ʕAl u dappo wa.
1291. Ǧan: Bas, Abuna, bəṯr mərwolan ʕal Šexo bə Slaymano, d azze manṭewole nošo mu bayto, qṭile w maqṭele?
1292. Xori Brahim: Hano u abro d Alyaske yo, d kumarnox.
1293. Ǧan: Man we hano?
1294. Xori Brahim: ʕAskar we.
1295. Ǧan: Ḥanne we əšme?
1296. Xori Brahim: Hawxa mede we. Ṭaʕino ašər əšme. E, Ḥanna gədhowe, balki ste Ḥanna we.
1297. Ǧan: Manṭele mu bayto?
1298. Xori Brahim: E, manṭele mu bayto, huwwe ʕaskar, maqəmle b lalyo, manṭalle, qṭəlle li ʕaskar bu ḥəmmam. Hənne damixe wayye. 4-5 lə mərlilox? ʕAskar b Məḏyaḏ wayye bi qəžla.
1299. Qṭəlle huwwe, mḥalle w mǧaraḥḥe u ʕIsəka d bə Xalaf Yaʕqubo. Hawo ste aḥ ḥawrone mərre: "Qṭəlle!" Bəṯr manṭanne kulle, mahzamme hanək, qṭili aḥ ḥawronaṯṯe, mahzamme b lalyo.
1300. Ǧan: Abuna, haṯe latwa mnawara lašan, d moḥən bas səryoye b Məḏyaḏ?
1301. Xori Brahim: Afandəm, hənne gədmanṭanwola ḥəǧǧe. U lalyawo man d ḥuzanwo, gədqəṭliwole. Aloho maṣṭarle, kumarnox. Mḥalle bano, bə Ḥana bə Karimo, ṭaʕino, əšme mən we. Twərre droʕe. Hawxa ǧariwo.
1302. Mpawčo i masale du ḥəmmam, du dappo yo. Hənne ʕal aṣ ṣəroye femayye ftiḥo we, Ǧan. Man d qəṭliwo, nošo lə umarwolən mede.
1303. Ǧan: Bəṯr mayo mfarkowa, lo?
1304. Xori Brahim: E.
1305. Ǧan: Bəṯr mi šəkwayo lə mbadewolən nošo?
1306. Xori Brahim: U alay qumandani mbadalle. Bas lo bu rišo, bəṯr b tre tloṯo yarḥe.
1307. Ǧan: Bəṯr u ḥasyo nayəḥwole?
1308. Xori Brahim: E.
1309. Ǧan: Ak kuhne ḥrene, ayna kuhne wən, əšmayye mən we?
1310. Xori Brahim: Qašo Ǧərǧo, qašo ʕAbdalla, xori Gawriye, məbliwonne.
1311. Ǧan: Abuna, bu zabnawo, hawo u bakčiyawo mən we, bə Ṭahəre we, mən we?
1312. Xori Brahim: Zaṭan a tre azzən bəṯr u ḥasyo. Hayo ṭaʕino, d umarnoloxyo. Huwwe rišo dab bakčiye we. Ṭahər bə ʕAbde Dalale. Rišo dab bakčiye we, mḥele bi darga, u dayroyo.
1313. Dayroyo Šamʕun, u aḥuno du ḥasyo, omər: "Man yo?" Han naqqa b tərki omər: "Çikin gelin!" B səryoyo omər: "I kəmto yo, lə fətḥitu!" Mərle hawxa omər: "I kəmto yo! Yaʕni i ʕaskariye yo, lə fətḥitu!"
1314. Ǧan: L ayna ʕito azzənwo?
1315. Xori Brahim: Li Mart Šmuni yaho... lu markaz l su ḥasyo, tamo kətwo ḥasyo.
1316. Ǧan: Mḥele bu tarʕo?
1317. Xori Brahim: Mḥele bu tarʕo. U dayroyo omər: "Man yo?" Omər: "I kəmto yo, lə nəfqitu! Gelin çikin! Kapiyi açin!" — b tərki. Bəṯr bu səryoyo omər: "I kəmto yo, lə nəfqitu!" Ṭahər abre d Dalale, ḥa kayiso we.
1318. Ǧan: Bəṯr lə nafəqiwo, Abuna?
1319. Xori Brahim: Bəṯr ftəḥḥe, bele manfaqqe u ḥasyo w mawballe. U dayroyo lə nafəq. Nafəq u ḥasyo, mawbewolle lu Maḥfal, lə mərlilox, mʕalaqqe bi šeno.
1320. Ǧan: Hawo Ṭahər d bə ʕAbde Dalale bu aṣəl...
1321. Xori Brahim: Afandəm huwwe, m hno yo, ayna qriṯo yo, m Apše w laf harke yo i qriṯaṯṯe...
1322. Ǧan: Dero-zbino?
1323. Xori Brahim: Lo.
1324. Ǧan: Aḥlaḥ?
1325. Xori Brahim: Lo lo. Bi xaṣra da mḥalmoye yo. Kumarno m Taffe ne. Aṣəl dəṯṯe m Taffe ne. Bas m zawno b Məḏyaḏ ne. Heš ann aḥunonaṯṯe b Taffe kfayši.
1326. Ǧan: Kəmmi, ġalabe ruḥamwo as səryoye?
1327. Xori Brahim: Eee, hano. Hano hawxa səmle, kumarnox. Hano ġer w Šexəko, ḥa dlo babo we, pis, nəǧəs, ḥašayḏox.
1328. Ǧan: I naqqayo qariwi Brahim d bə Šabo ste, ḥa man noše maškəyone we?
1329. Xori Brahim: Heš i naqqayo u Brahim latwe mbayno. Ṭabi aṯele huwwe ste li šəkwe, aṯele l bə Gabro. Huwwe ste, u Sḥaqo ste. Heš latwole u əšmawo lu Brahim. Bəṯr nafəq əšme du Brahim.
1330. Mə d yaləfno, aṯino əno w u Buləs. U Buləs d bə Qašo Dawud. Pəsmam d bə Šakkəre, d bə Maqsi Murad w dani. Qašo Dawud u babo, huwwe w Qašo Afrəm diḏan di ʕitaṯe dak kaldoye we.
1331. Bəṯr hawina šərik, əno w huwwe. ʕWədli šmənto side, hawins šərik. Šato tarte bəṯr azzi ftəḥlile dukkano.
1332. Ǧan: Di ḥleqa?
1333. Xori Brahim: Eee. Dukkano di ḥleqa, mzaynoli bam mərewat w bam mədone flan. Səmole kayəsto ġalabe. Maḥətnowo, kətwoli taxəm bu Maḥfal di ʕaskariye. Aḏ ḏəbbat kulle, əno ḥulaqnowolle. Ap pašawiye uṯanwo b lalyo, naqqawoṯo ġalabe, b lalyo mawbəlalli, uṯenowo ḥulaqnowolle.
1334. Ǧan: Di qəžla d Məḏyaḏ?
1335. Xori Brahim: Du Maḥfal. Du Maḥfal.
1336. Ǧan: Ayko we u Maḥfal?
1337. Xori Brahim: U bayto d bə Xori Nəʕman, u Maḥfal yo.
1338. Ǧan: Ar rabe di ʕaskariye tamo fayšiwo?
1339. Xori Brahim: Maḥfal yo daḏ ḏəbbat kulle.
1340. Əšme Maḥfal bu tərki yo, bu səryoyo yo?
1341. Xori Brahim: Maḥfal b tərki yo. Maḥfal han naqqa b səryoyo ste kəmminale, Maḥfal. Maḥfale dukṯe d klaymi aḏ ḏəbbat yo.
1342. Ǧan: Han naqqa uṯanwo hənne quranwolox "tox ḥlaqlan", əlla?
1343. Xori Brahim: Eeee.
1344. Ǧan: Man mšadriwo, Abuna?
1345. Xori Brahim: Uṯewo u ʕaskar.
1346. Ǧan: Han naqqa əzzoxwo l tamo?
1347. Xori Brahim: Kətwoli taxəm tamo.
1348. Ǧan: Aydarbo məstaqbəliwolox, Abuna?
1349. Xori Brahim: Ašər kayiso, mamnun wi ġalabe.
1350. Ǧan: Kallat ubanwolox, Abuna, du ḥloqaṯṯe?
1351. Xori Brahim: E, kallat.
1352. Ǧan: Ak kallat du zabnawo mən šəkəl wayye?
1353. Xori Brahim: Semo wayye.
1354. Ǧan: Semo wayye?
1355. Xori Brahim: Nfəqle nikel ste. U nikelano 10 w 5, 2 qəruš w falge w yuṣpara w mədone hawxa.
1356. Ǧan: Abuna, i naqqa d kətwox ḥaloqo, ʕal i ḥləqto məqqa maydatwo?
1357. Xori Brahim: Eee, i naqqayo diḏan bədyowa maḥ ḥamšo qəruš w maʕ ʕaṣro qəruš.
1358. Ǧan: D əmmina, ag gawre b məqqa ḥəlqatwolən?
1359. Xori Brahim: I naqqayo kətwo... latwo bazar qaṭʕi gabayna, latwo. Hənne u mede, d ubiwo, ḥamšo we, ʕaṣro we, šawʕo we. U mede, d əbʕiwo, ubanwo, i naqqayo...
1360. Ǧan: Sawko w foṯo ḥəlqatwo?
1361. Xori Brahim: E, kul mede samnowo. Əno riše daḥ ḥaloqe wi. Aḥ ḥaloqani kulle aṣ ṣənnaʕ diḏi waye. E, hawxa.
1362. Ǧan: Mən šəkəl ḥəlqatwolən, Abuna? Ḥloqo di ʕade.
1363. Xori Brahim: Mwaṣafnolox i ṣənʕayḏi, Ǧan? Lə kəmwaṣafnola. Ḥulaqnowolle, kulle kayiso. B Məḏyaḏ, ḥloqo kayiso ḥulaqnowo.
1364. Ǧan: Abuna, mən səfoqe du ḥloqo kətwolox?
1365. Xori Brahim: As səfoqe du ḥloqo mənne, hanək ne.
1366. Ǧan: Abuna, an niše daḏ ḏəbbat ste lə ḥəlqiwo sawkayye?
1367. Xori Brahim: Bele. Ḥləqli kmo mənayye ste.
1368. Ǧan: Yaʕni modern wən,
1369. Xori Brahim: Modern wən?
1370. Ǧan: Raḏ̣ye wən ʕal nošo mšiḥoyo d ḥulaqqe?
1371. Xori Brahim: E, baʕ lə ḥuzanwo ṭaw. (Gaḥxo). Baʕ balki ḥuzanwo ṭaw. Latwo farq, i naqqayo u zabno d Ataturk u əmtiyaz qimo we, bas nošo lə umarwo, hano ṭayo w ḥano ṣəroyo. Lə ḥaruwwolən.
1372. Ǧan: ʕƏzmiwolox lu muklo l sədayye?
1373. Xori Brahim: L ayko?
1374. Ǧan: Bəṯr mu ḥloqo l sədayye, ya...
1375. Xori Brahim: Lo yabo. Lo, l əzzinowo l muklo l gabayye, lo.
1376. Ǧan: Abuna, i naqqa d uṯanwo yətwiwo sidox lu ḥloqo, baǧ ǧule rasmi huwanwo əlla?
1377. Xori Brahim: E, ǧule rasmi, daḏ ḏəbbat, yabo.
1378. Ǧan: Yaʕni rasmi yətwiwo ḥəlqatwolən?
1379. Xori Brahim: E.
1380. Ǧan: Bayn lox w lənne luwewo mahwo w šqolo?
1381. Xori Brahim: Ǧġaliye hawxa.
1382. Ǧan: Ḥadisat?
1383. Xori Brahim: Ǧġaliye wans. W lo mede.
1384. Ǧan: Wənoso w bas. Lə mšayliwo mede ʕal as səryoye?
1385. Xori Brahim: Lo, lo, lo.
1386. Ǧan: Mən kətxu, mən kmaqretu?
1387. Xori Brahim: Lo, lo, lo. Hawxa mede latwo. Nəč nəč, nəč, lo yabo, rəḥmiwolan ġalabe. Lə ḥzelan yawmo mede, d mbaḥasse ṣəroyo w ṭayo, lo. Lə ḥzeli ḏabət, d mərleli hawxa, lo, lo, lo.
1388. Ǧan: Šafiro, abuna, uʕdo aṯina li šato daḥ 50. Kəḏʕət mede ʕal ann azole, d azzən l Qore. M Məḏyaḏ maq qəryawoṯo nošo, d azze lu ḥarb, d Qore?
1389. Xori Brahim: Kətwo ʕIsa qore əmmiwole.
1390. Ǧan: E, hawo əno ste b Məḏyaḏ ḥzeli...
1391. Xori Brahim: Ḥa droʕe twiro, əšme ʕIsa Qore we.
1392. Ǧan: Ġer man noše kəḏʕət?
1393. Xori Brahim: Lo, lo, lə šaməʕina mam mšiḥoyayḏan, d azze nošo. Hama ʕIsa Qore əmmiwole.
1394. Ǧan: Abuna, bu ḥarbano d Qore, lawi maʕiquṯo ʕal Məḏyaḏ? Bi səbbe d mawbəliwo ʕaskar.
1395. Xori Brahim: Huwwe asasan ḥarb məštarak we. Bayn am Məttəfəq kulle we. Latwe xṣuṣi b Tərkiya d howe ḏiqa. ʕƏwono li ʕaskariye d tamo mšayʕiwo boləkat, ṭaburat.
1396. Ǧan: Abuna, hat b ayna šato azzox li dayro du Zaʕfaran?
1397. Xori Brahim: Bat 52 (1952).
1398. Ǧan: Hat l ruḥox azzox əlla aṯilox ʕazime mi dayro du Zaʕfaran?
1399. Xori Brahim: Yaho aydarbo gədəzzi m qəm ruḥi. Kmo egaryoṯo kṯəwleli lu mḥasyo d Ḥasyo Ḥanna Dolabani. Kṯəwleli, mərle omər: "Malfono, ġer menox lə kowe bi dayro. Maḥətlan kliniki əlla hat gədhowət." Mərlile: "Sayyədna, kətli dəkkano." Mərle: "Gədmaqləḏət i dəkkano, ʕal kisayna gədoṯət." Ǧbərle, lə tuwarnowo u xabrayḏe, mḥalaqle foṯo aʕli, azzino.
1400. Ǧan: Abuna, i naqqayo gawiro wox?
1401. Xori Brahim: E, gawiro wi, kətwoli naʕime.
1402. Ǧan: Hat w an naʕime azzoxu, Abuna, əlla?
1403. Xori Brahim: Lo, lo, lo.
1404. Ǧan: Lḥuḏox azzox?
1405. Xori Brahim: Lḥuḏi azzino. Fayəšno tamo b odaye. Mawbalnowo an naʕime. Naqqa mawbeli u Əllo l gabi. Naqqa aṯi u ʕIsa, fayšiwo yarḥo tre gabi, hul d dəʕri. Emi w i emaṯṯe, kəfle, škur m Aloho, du bayto kulle uṯanwo.
1406. Ǧan: Abuna, i naqqa d azzox, ayna kuhne kətwo bi dayro du Zaʕfaran? Koṯe l bolox ann əšmonaṯṯe?
1407. Xori Brahim: Ḥasye latwo. Kətwo dayroyo Ǧəbrayel, klay d oṯe l boli, dayroyo Ǧərǧəs. Dayroyo Ǧərǧəs.
1408. Ǧan: M ayko we hano?
1409. Xori Brahim: Mərdalli we, mərdənoyo we.
1410. Ǧan: I naqqayo Ḥasyo Ḥanna Dolabani, ḥasyo we?
1411. Xori Brahim: E, baš 47 (1947) hawi ḥasyo w bač 69 (1969) mšane. 22 əšne fayəš.
1412. Ǧan: Abuna, kmo talmiḏe kətwola li dayro du Zaʕfaran?
1413. Xori Brahim: I naqqa d maqrenowo?
1414. Ǧan: E.
1415. Xori Brahim: ʕAṣro-traḥṣar.
1416. Ǧan: Bi dayro du Zaʕfaran kula kmo talmiḏe kətwo?
1417. Xori Brahim: Hənne, talmiḏe hani wayye, maqrenowolle. Kətwo xədume, kətwo ruʕye, kətwo xədəmyoṯo, dayroye.
1418. Ǧan: Abuna, mən maqratwo lan naʕimani?
1419. Xori Brahim: Maqrenowolle dars du səryoyo, ʕarabi. Umarnowolle ste mosiqa du Beṯ-Gazo w kətlan madroše, məqamat di ʕito w ṣər di ʕito.
1420. Ǧan: Abuna, az zməryoṯo d məlfatwo, ʕam mosiqa məlfatwolən əlla dlo mosiqa?
1421. Xori Brahim: Lo, lo. L ruḥayye dlo mosiqa.
1422. Ǧan: Abuna, kmo əšne fayišət bi dayro du Zaʕfaran?
1423. Xori Brahim: Tloṯ əšne w arbʕo yarḥe.
1424. Ǧan: Abuna, koṯe l bolox at talmiḏe d maqratwo, man wən?
1425. Xori Brahim: Kəlla i ṣərtaṯṯe gabi.
1426. Ǧan: Kibox bunatli ann əšmonaṯṯe?
1427. Xori Brahim: I ṣərtaṯṯe kəlla gabi, e.
1428. Ǧan: Kətwo nošo m Məḏyaḏ baynoṯayye?
1429. Xori Brahim: Kətwo Dayroyo Brahim d bə Maqsi Alyas. Heš kəlle dayroyo tamo. Kətwo Ḥasyo Alyas, Ḥasyo Čičak, kətwo hano Qašo Šabo, Qašo Yusəf, d mšane Ozman. Kətwo Alyas Šahin, kətwo Skandar bə Pətto, kətwo Rəsqo, kətwo u Ḥannano u ḥaṯno d bə Ṣṭayfan. Ḥanna Ozǧe yo, lə kuḏaʕno, i kənyayḏe ṭaʕinola. Kətwo ʕIsa Šahin, e. Kətwo Qašo Yusəf Saġ u hazxoyo, kəḏʕatle? Hano ste qrele šmənto gabi.
1430. Ǧan: Abuna, bu qroyo d maqratwo, u mahwo w u šqolo d ʕam at talmiḏe b kṯawbonoyo we əlla b sodoyo we?
1431. Xori Brahim: U mede, d makṯawnowo ʕal u luḥo, kule b kṯawbonoyo we. I naqqa d huwewo ǧġaliye, məǧġəlinawo bu lišonano diḏan, di ǧġaliye aw bu sodoyo we.
1432. Ǧan: Abuna, i naqqa d azzox, at talmiḏani, haṯe aṯənwo əlla tamo qrewolən fatra?
1433. Xori Brahim: Kətwo hən tamo, fayiši yarḥo tre, xədmiwo, hul d azzino.
1434. Ǧan: Kətwo baynoṯayye nošo, d l uḏaʕwo səryoyo?
1435. Xori Brahim: E, hawxa olafbeṯ əḏʕiwo. Dayroyo Ǧəbrayel uḏaʕwo.
1436. Ǧan: Yaʕni ǧġaliye, d l əḏʕiwo?
1437. Xori Brahim: Ǧġaliye kəḏʕiwo.
1438. Ǧan: Kulle əḏʕiwo?
1439. Xori Brahim: Ǧġaliye du kṯowo?
1440. Ǧan: Lo, du lišono d kməǧġəlina?
1441. Xori Brahim: Du kṯowo l əḏʕiwo, əno məlfili.
1442. Ǧan: Abuna, at talmiḏani bəṯr, mən hawi mənayye? Xtəmme gabox, šqəlle doblamat, hawən kuhne əlla hawən...
1443. Xori Brahim: D umarnox, u Čičak hawi ḥasyo. Dayroyo Brahim, hawi dayroyo. Ḥasyo Alyas, hawi ḥasyo. Hwele dayroyo, bəṯr hawi ḥasyo. A ḥrene mən hawən? U Yusəf hawi qašo, bu šəklano, a ḥrene kulle šamoše.
1444. Ǧan: Abuna, hat bi dayro du Zaʕfaran, hawle ziyarat m noše nəxroye, ənkan tərk, noše mamur, aw noše karoxe?
1445. Xori Brahim: Ooo, Alo ṭurelox! M ʕAnqara uṯanwo, ar rabe kulle, aw wakile, generalin uṯanwo.
1446. Ǧan: Abuna, hat laqət b nošo mani, məǧġelox aʕmayye, mšayalle ʕal mede?
1447. Xori Brahim: U tərk, ḥur! U tərk mnawro we. Awwəl d uṯewo, umarwo: "Marḥaba, marḥaba, nasilsin (aydarbo hat)? I maʕišaṯxu m ayko yo? I idaraṯxu m ayko yo? U gelir (maḥṣul) dəṯxu mən yo? Aydarbo ksaymitu i idaraṯxu?" Flan.
1448. Yaʕni mšayalwo ġalabe. U tərk mnawro we, mšayalwo. I naqqa d uṯewo u nəxroyo, ha, ha, mṣawarwole tarte-tloṯo kefe w əzzewo. Lə mšayalwo. Uṯewo rabe ġalbe, pašawiye, Ǧalal Bayar aṯi.
1449. Ǧan: I naqqa d aṯi Ǧalal Bayar, hatu səmxu marasəm mede. At talmiḏe w an noše di dayro?
1450. Xori Brahim: L kulle sayminawo marasəm, lar rabe.
1451. Ǧan: Aydarbo saymituwo u marasəmano, Abuna?
1452. Xori Brahim: Nəfqinawo an naʕime, malwəšinawolle, kətwolan "zmiroṯo", əmminawole, b qamuṯayye.
1453. Ǧan: Mən šəkəl malwəšituwo an naʕime?
1454. Xori Brahim: Qəməsyoṯo dani daš šamoše.
1455. Ǧan: Daš šamoşe...
1456. Xori Brahim: E, kətwolən... I naqqa d uṯewo ḥasye, mədone faṭəryarxo, ḥasyo, faṭəryarxe, hani. Qəm nošo nəxroyo lo, lə nəfqinawo.
1457. Ǧan: Abuna, an naʕime d nəfqiwo aw aš šamoše d nəfqiwo, maydiwo b iḏayye zage?
1458. Xori Brahim: Lo tə mede.
1459. Ǧan: W lo tə mede? Bas zmoro zəmriwo?
1460. Xori Brahim: Lo tə mede, bas zmiroṯe zəmriwo.
1461. Ǧan: Abuna, hat tamo, aṯi nošo awruppawi, ġer manək d mṣawriwo?
1462. Xori Brahim: Lo hre.
1463. Ǧan: Kṯowe l əbʕiwo? Ṣəwar lə gəršiwo ʕak a kṯowe?
1464. Xori Brahim: Nəč nəč nəč... Bele mṣawriwo naqqawoṯo ṣərto d mgalyun w əzzənwo.
1465. Ǧan: Nošo mənayye lə fayəš fatra aw zabno yarixo bi dayro?
1466. Xori Brahim: Lo.
1467. Ǧan: Abuna, bi fatra, d kətwox bi dayro du Zaʕfaran, hawi taʕadda mede ʕal i dayro? B lalyo, b imomo...
1468. Xori Brahim: Ak kurmanǧ saymiwo naqqawoṯo taʕadda. Nəfliwo bak karme, u sawal dəṯṯe, saymiwo taʕadda. Uṯanwonne an naʕime, muḥanwonne, məfqiwonne.
1469. Ǧan: Yaʕni b gawe di dayro nošo mənayye lə ʕabər?
1470. Xori Brahim: Lo, lo, lo.
1471. Ǧan: Abuna, i dayro kətwola qaṭʕo d sawal, lo?
1472. Xori Brahim: Kətwola 50-60 riše d sawal.
1473. Ǧan: Abuna, bas ʕwone w ʕeze we?
1474. Xori Brahim: Aġlab ʕeze wayye. Kətwolən kmo ʕwone ste baynoṯayye.
1475. Ǧan: Qanyone latwolən?
1476. Xori Brahim: Mzabanwolle aq qanyone.
1477. Ǧan: Abuna, kubaʕno d maḥkatli ʕal Ḥasyo Ḥanna Dolabani, bu zabnano d kətwox, ḥa aydarbo we?
1478. Xori Brahim: Ḥasyo Ḥanna bu zəyudo ma kṯowe kəḏʕinale... Ašər ʕabodo kayiso we. Ḥasyo naḏ̣ifo we.
1479. Ǧan: I nafšayḏe?
1480. Xori Brahim: I nafšayḏe ʕazəzto wa. Kətwobe uxalwo laḥmo našifo, a tloṯ danat. Yaʕni latwe hawxa šərəh. Mən d mqadmiwole muklo, uxalwo, lə məḥṭaraḏwo ʕal muklo, tə ǧara. Šərhiye latwo gabe.
1481. Ǧan: Abuna, bu zabno, d lə mṣalewo bi ʕito, mən samwo? Mən ʕuwadwo?
1482. Xori Brahim: Kətwole kṯowe b iḏe. M ʕaṣriye l ʕaṣriye, ya m ṣafro l ṣafro. Kətwole kṯowe, kətwole tərǧome w mədone kuṯawwo.
1483. Ǧan: Abuna, bu zabnawo, d kətwox tamo, mən kṯowe kṯəwle?
1484. Xori Brahim: E, ašər lə kuḏəʕ. Bas "Ṣər at taqwa" mtarǧamwole lu tərki. Kətwole ḥa malfono, b ḥḏo ʕayno. Malfono du tərki mərdalli, uḏaʕwo tərki šafiro.
1485. Ǧan: Əšme mən we, Abuna?
1486. Xori Brahim: Lə kuḏaʕno, əšme mən yo, ašər. Bas u ḥasyo u tərkiyayḏe čike ʕatiqo, twiro we. Tərki twiro we. Balki ḥzelox, laqətle! Han naqqa uṯewo hawo mʕawanwo u ḥasyo. Saymiwole tərǧome "Ṣər at taqwa" lu tərki.
1487. Ǧan: Abuna, bu maḏʕo du lišono səryoyo, Ḥasyo, mən yuqro kətwole?
1488. Xori Brahim: Xəd mən mede yaʕni?
1489. Ǧan: Yaʕni bu lišono səryoyo u maḏʕayḏe rwiḥo we?
1490. Xori Brahim: Bi qraye, qaroyo kayiso we. Səryoyo w ʕarabi, ġalabe šafiro qurewo w ġalabe kayiso uḏaʕwo.
1491. Ǧan: Abuna, ayko yaləf u səryoyo w u ʕarabi?
1492. Xori Brahim: Kmaḥwe bi dayro yaləf. Ḥur d umarnolox, u səryoyo mu xəboṭo yo. D mxabəṭ u nošo ba kṯowe, gədyoləf.
1493. Bi madrase kyoləf šmənto, mede normal. I naqqa d huwele kṯowe, d mxabəṭ, kyoləf səryoyo kayiso, d lo kfoyəš, falgo yo.
1494. Ǧan: Abuna, meqəm menox bi dayro man maqrewo?
1495. Xori Brahim: Lo nošo. Əno lə ḥzeli nošo, d maqrele.
1496. Ǧan: Lə mərlelox u ḥasyo...
1497. Xori Brahim: Haka dayroye, ubiwo lan naʕime, lašan d xədmi ʕal iḏayye, məlfiwonne qolo, məlfiwonne xədome du malfono.
1498. Ǧan: Abuna, Ḥasyo Ḥanna Dolabani, naqla ḥḏo, maḥkəloxli i ḥkeye dawo, d aṯiwo mu čol...
1499. Xori Brahim: Ha ha... mərliloxyo, e. Qay lə gəršolox?
1500. Ǧan: Lo, lə gəršoli.
1501. Xori Brahim: Ḥasyo Ḥanna omər: "Azzino l qriṯo maq qəryawoṯani du čol, li ziyara, l gab ǧamaʕa." Omər: "Ḥərli, kaṯi ḥa sofi, daqne ḥəworo, u ḥəworo ste šaʕəṯ. Mu šəʕoṯo ste čiki am mene b feme. Brahim u daqnayḏe, yaʕni mede sowo yo." Omər: "Aṯi drele huwwe šlomo aʕli, bi qamayto."
1502. Ǧan: ʕArabi məǧġəliwo, Abuna?
1503. Xori Brahim: Lo, kurmanǧi.
1504. Ǧan: Ḥasyo Ḥanna Dolabani uḏaʕwo kurmanǧi?
1505. Xori Brahim: Baʕ kmaḥwe, uḏaʕwo. E, hawxa mərle, kumarno, kurmanǧi, e. Omər: "Ḥərli buwwe, ḥərli buwwe, umarno: "ʕAmre ta čəqasa? (ʕƏmrox məqqayṣ yo?" Omər mərle: "Mo w ḥamməš w ʕəsri (125). Bayn laḥ ḥamməš w ʕəsri la tleṯi. Yaʕni 26, 27 mede. 127 əšne." 
1506. Mərli: "E, hat m ayko kəḏʕatli?" Omər: "Bele.""
1507. Omər: "E, ayko mafətlox aḥ ḥayayḏox?" Omər: "Fayəšno 40 əšne rəʕyo bi dayro du Zaʕfaran." Omər mərli: "Klay!" Mərli: "Mən koṯe l bolox mi dayro, mən hawi? Mən lawi?"
1508. Omər: "Gədmaḥkenox: hawi ṣahwo. W i dayro qalabaləġ wa, laybi d umarnolox, balki mo nafšoṯo kətwoba. U kul yawmo kfayši ṣahye. Kəzzən maʕ ʕaynoṯo, kmanṭanne maye w ʕaynoṯe ste naqiṣi. Maye latte w hawən parišan ġalabe."
1509. Omər: "Qayəm u faṭəryarxo w aḥ ḥasye w aq qaše w ak kohne, d kiba, səmme ṣluṯo w dʕalle. Səmme ṣluṯo w dʕalle laǧan u maṭro."
1510. Omər: "Bi ʕaṣriyayḏa aṯi maṭro, ag gəbonani di dərto kḥuzatte, malən. Bi ṭaṣe mədli mu gubo, šteli."
1511. Omər: "Hayo kəṯyo l boli." U ḥasyo omər: "Məqqayṣ kətwobox?" Omər: "Kətwobi bayn laḥ 35 w lan 40 əšne." Omər: "Hway amin, ʕəmrox tamam yo, 128 əšne, e."
1512. Ǧan: Aydarbo aḏəʕ u ḥasyo bu medano?
1513. Xori Brahim: Baʕ lo u tarix dam mayanək mqaydo yo gabayna bi dayro. Bu "Sfar Ḥayo" di dayro, kəlle mqaydo, am maye du maṭro, d səmme.
1514. Ǧan: Ġer mede mən maḥkele u ḥasyo?
1515. Xori Brahim: Lə ḥzeli mede ḥreno, d maḥkele.
1516. Ǧan: Ġer mədone ḥrene xani?
1517. Xori Brahim: Lo, latyo b boli, ašər, Ǧan.
1518. Ǧan: Abuna, Ḥasyo Ḥanna Dolabani kmo əšne fayəš bi Addane?
1519. Xori Brahim: Əno kumarno, huwwe ste fayəš 3-4-5 əšne hawxa mede, bu goman diḏi. Bas qaṭʕi lə kuḏaʕno, Ǧan. Kmo əšne fayəš qaṭʕi lə kuḏaʕno, taxmini kumarno.
1520. Ǧan: Bəṯr mə d daʕirət mi dayro du Zaʕfaran, man maqrele b dəkṯox?
1521. Xori Brahim: Aṯi Ḥasyo Matte.
1522. Ǧan: M ayko we, Abuna?
1523. Xori Brahim: Aṯi m Ləbnan. Ḥasyo b Bayrud bi beṯ-arke, i naqqa d azzi baḥ 65 (1965) ḥzeli, fṣiḥ ġalabe, omər: "Azzi l dəkṯox, ḥzeli a kṯowayḏox, hawino mamnun, flan." Maqrele 6 yarḥe, i ḥkume lə ṭrela w azze.
1524. Ǧan: Qayo, Abuna?
1525. Xori Brahim: Eee, ləbnani we, yaʕni suri we.
1526. Ǧan: Yaʕni nəxroyo we?
1527. Xori Brahim: Latwe tərk, ʕal d latwe tərk, hulale iqame 6 yarḥe, bəṯr manfaqqe.
1528. Ǧan: Abuna, i naqqa d daʕirət l Məḏyaḏ, daʕirət naqla ḥreto li dəkkano, əlla mən səmlox?
1529. Xori Brahim: Ftəḥli i dəkkano.
1530. Ǧan: Ftəḥlox i dəkkano?
1531. Xori Brahim: Ṭuḥafiye.
1532. Ǧan: Mən mzabnatwo, Abuna?
1533. Xori Brahim: I ṭuḥafiye kul mede yo. Fanerat ne, gərwe ne...
1534. Ǧan: Mədone ḥaḏ̣ire?
1535. Xori Brahim: Šarpat ne, ʕəṭra, u mede kule di ʕəṭra, dan nəʕamat di ṭuḥafiye.
1536. Ǧan: Kmo əšne mzabanlox bi dəkkano?
1537. Xori Brahim: Fayəšno taqriban 11 əšno bi dəkkano.
1538. Ǧan: Bəṯr hawət kuhno, Abuna?
1539. Xori Brahim: Hawino qašo.
1540. Ǧan: Abuna, i naqqa d hawət kuhno, hat abiʕət əlla kəlofo hawi?
1541. Xori Brahim: Oooo, i ǧamaʕa ġalabe mkalaffe, Ǧan. W Aloho səmle naṣib. Hul Aloho, d lə raḏ̣i, lawi.
1542. Ǧan: Abuna, man w ema w ayko ršimət qašo?
1543. Xori Brahim: Bann 44 (1944) hawino afədyaqno, qoriyo afədyaqno, qoriyo mzawnoyo. Bann 44 hawino afədyaqno w bəṯr mə d dəšlan bann 60 (1960), hawino arxedyaqon, riše da mšamšone w bəṯr b 14 yarḥe hawino qašo.
1544. Ǧan: Abuna, man rsəmlelox?
1545. Xori Brahim: Ḥasyo Afrəm. Ḥasyo Tuma səmlele afədyaqno. Bann 44 (1944) bi ḥaruṯo dat 43 (1943), hawino afədyaqno.
1546. Ǧan: B ayna ʕito, Abuna?
1547. Xori Brahim: Bi Mart Šmuni. Kulle bi Mart Šmuni.
1548. Ǧan: Abuna, kətwo qalabaləġ ġalabe?
1549. Xori Brahim: Ṭabi kətwo. Xori hawino b Mor Gabriyel. I šato dann 74 (1974) hawino xori.
1550. Ǧan: Abuna, i naqqa d ršimət, kmo kuhne kətwo ḥaḏ̣ire?
1551. Xori Brahim: Kətwo 3-4.
1552. Ǧan: Abuna, kətwo noše mam mamur di dawle ste ḥaḏ̣ire?
1553. Xori Brahim: Lə kəmxaṭarno. Lo, lə kqoṭəʕ ʕaqəl diḏi, kumarno. Lə kuḏaʕno. Lo kətwo, lo latwo. Maǧ ǧirananək d l ḥḏ̣or i Mart Šmuni balki.
1554. Ǧan: Abuna, u ršomayḏox, hawile marasəm b mosiqa ste bi ʕito əlla?
1555. Xori Brahim: Mosiqa latwo gabayna, bi Mart Šmuni.
1556. Ǧan: Abuna, u ršomo məqqa grəšle, kmo saʕat, yawmo kamilo əlla?
1557. Xori Brahim: Lo, grəšle kule 3-4 saʕat.
1558. Ǧan: Abuna, bəṯr mə d ršimət qašo, ayko xdəmlox?
1559. Xori Brahim: B Mor Axəsnoyo.
1560. Ǧan: B Mor Axəsnoyo?
1561. Xori Brahim: E, i ʕitayḏan b Mor Axəsnoyo. Bi Ndaṯ Aloho xdəmli w b Mor Axəsnoyo.
1562. I Ndaṯ Aloho msəkowalle li ʕaskar, səmowalan, manḏ̣əfowalan, fayišina b Mor Axəsnoyo, dawam.
1563. Ǧan: Abuna, bi kohnuṯayḏox, qamayto man mkalelox aw mʕamaḏ”ox, koṯe l bolox?
1564. Xori Brahim: Mʕamaḏli, kuḏaʕno, d mkaleli, latyo b boli.
1565. Ǧan: Man mʕamaḏlox, Abuna?
1566. Xori Brahim: Mʕamaḏlile ḥa, u abro qamoyo du Safar, u Safarano di Kafarbe, d kətwayye gabayna. Ab bə ḥole du Musa. Qamayto u abro du Safarawo maʕmaḏli. Bu goman diḏi lə kfoyəš, hawile ḥreno b əšme yo w hawile naʕime w hawile flan.
1567. Ǧan: Mən maḥətwolox əšme, Abuna?
1568. Xori Brahim: E, lə kuḏaʕno, Gabro we, lə kuḏaʕno. Hənne kmaḥti əšme, ʕas aḥna kmaḥtina, Ǧan! Hənne mən, d əbʕi, kmaḥti.
1569. Ǧan: Šafiro, Abuna, han naqqa dəʕrina li kuhnaṯayḏox. Mərlox, tleṯi əňse mṣalelox bi ṯnaḥṯo. Bu zəyudo b ayna ʕito mṣalatwo?
1570. Xori Brahim: B Mor Axəsnoyo. I ʕitayḏi yo.
1571. Ǧan: Koṯe l boli, Abuna, uṯenawo aḥna bu yawmo di ṯnaḥṯo l Mor Axəsnoyo, ʕal riše daq qawrayḏan w mṣalatwo. Abuna, bu yawmo di ṯnaḥṯo bu zəyudo mən busamwolox?
1572. Xori Brahim: Mən busamwoli, aydarbo bəsomo?
1573. Ǧan: Yaʕni d əmmina, an noše uṯanwo fṣiḥoye l riše dam miṯaṯṯe...
1574. Xori Brahim: E, ṭabiʕi, ziyara ʕəmumi wa, kul nošo məfṣḥawo.
1575. Ǧan: Abuna, bu yawmano qədratwo məǧġəlatwo ʕam an noše w maydatwo lebayye?
1576. Xori Brahim: Lo, u səʕro, d ubiwo, hawo d madwo droʕe, d hawo w harke hən w harke hə. Mšawše, qarġaša latwo.
1577. Ǧan: Abuna, bu zabno d hawət ḥaṯo kuhno, l riše daq qawre uṯewo maṭ ṭaye d Məḏyaḏ?
1578. Xori Brahim: L riše daq qawre lo, bann əšne qamoye uṯanwo w səlqiwo lann əgore w mfarǧiwo. Bəṯr mnəʕlan hanək ste.
1579. Ǧan: Qay mnəʕxu, Abuna?
1580. Xori Brahim: E, uṯanwo mfarǧiwo ʕal ak kačkat w ʕal an niše w ʕal am mədone.
1581. Ǧan: Lašan hawxa uṯanwo?
1582. Xori Brahim: E. Qayəm ṣxərlan ad dəkoṯo w lə qədri oṯən.
1583. Ǧan: Abuna, b Mor Axəsnoyo, ema bdalxu d bunetu u gabano u hayido?
1584. Xori Brahim: Bač 59 (1959).
1585. Ǧan: Aʕ ʕawode səryoye wən?
1586. Xori Brahim: Mi ǧamaʕa wən.
1587. Ǧan: Man kətwo naḥode aw maʕmərone?
1588. Xori Brahim: Məskinawo b ḥaq naḥode.
1589. Ǧan: An noše di šawṯo wən?
1590. Xori Brahim: U babo du Šamʕən maʕmarle i diwanxana w al liwane d taḥt i diwanxana w i ḥreto ste. B balaš kulle.
1591. Ǧan: Kulle dlo kallat?
1592. Xori Brahim: U Səlo d bə Ḥawšo. E. Bas u qadišo kule b kallat maʕmarre.
1593. Ǧan: Abuna, sayminawo hatu ḥamro li ʕito?
1594. Xori Brahim: Eee, kul šato samnowo. Hul l uʕdo kit kibe balki 20 šušayat. Maš šušayat rabani, d kəzzelen 2 litrat w 3 litrat, kit gabi ḥamro simo. Balki 10-15 šušayat.
1595. Ǧan: Abuna, məqqa turetuwole, d ʕotəq?
1596. Xori Brahim: Hama kətwo gabi 6-7 əšne fašwo. E.
1597. Ǧan: Ayko maḥtituwole, Abuna?
1598. Xori Brahim: Kətwolan qəbbale xṣuṣi. I naqqa d səmwolan i diwanxana, səmwoli qəbbale d daboṯo, malwašli gawa kule daboṯo, lašan d l saymo rəṭube. W maḥətnowo aš šušayat biyya. Əzzewola 20 šušayat, 30 šušayat.
1599. Ǧan: Abuna, lu yawmo di Maʕəlto ʕade wa b Məḏyaḏ kula aʕ ʕitawoṯo saymiwo šamʕe šafire. Hatu li ʕitaṯxu məqqa šamʕe saymituwo?
1600. Xori Brahim: Aaa! Bas sanduqe wayye aš šamʕe, ġalabe sayminawo. Mqaṭʕinawo kul šamʕo haqqayṣ, mfarqinawonne, kul ḥa, ḥa lašan d maqiṯi.
1601. Ubinawolle kul ḥa, ḥa d məblile bərəkṯo lu baytaṯṯe. W aš šamʕe, d sayminawo i ṣluṯo d Šamʕun Sobo (Šex) ʕal iḏoṯe d Šamʕun Sobo, ṭrowe d ṭʕənle.
1602. Kulle sayminawolle. Aš šamʕə mqadšinawolle, ṣluṯo xṣuṣi lu qədošo daš šamʕe kit.
1603. Ǧan: Abuna, aš šamʕani bi ʕito saymituwonne?
1604. Xori Brahim: Meqəm aḥna bi ʕito sayminawolle. Qəryune, bəṯr bi ḥaraytaṯe uṯanwo sime m Ṣṭanbul.
1605. Ǧan: Abuna, bu caġ, d saymituwo, mən malzame šəqlituwo?
1606. Xori Brahim: Sayminawo ʕazlo, bərminawo kul ṭəbbe haqqayṣ. ʕƏsri ṭəbab, šwaʕ tmone qene u ʕazlaṯṯe, di ftəlto w čike d fəšrinawo u šamʕo, qaysuso hawxa b tre feme, ʕəqulto w kgorəš.
1607. Han naqqa mə d qayər čike, u šamʕo kgəršina, kmarfenale biyya, bu ṭaġno. Gədšoqəl, gədlowəš, naqla ḥreto gədlowəš, hano hawi šafiro.
1608. Ǧan: Abuna, u šamʕawo m ayko manṭetuwole?
1609. Xori Brahim: U šamʕo dad daboše yo, daboše ġalabe, dayəm uṯewo l zəbono, dayəm. B Məḏyaḏ uṯewo lad dukkane. Šamʕo dad daboše.
1610. Ǧan: Abuna, kmo šəklat d šamʕe saymituwo?
1611. Xori Brahim: Sayminawo qəryune ḥlime rabe. Hən əmminawolle daʕ ʕaṣro w hənn əmminawolle daḥ ḥamšo noṭat. Meqəm hawxa di waraqa sayminawo tloṯo šəklat.
1612. Ǧan: Abuna, hani kulle kətwolən əšmone, hanək, d mfarqituwo, mən əšmo kətwolən? Bas kətwo hən rabe, ḥlime, d fayšiwo bi ʕito, hanək mən əšmone kətwolən?
1613. Xori Brahim: Hanək qəryune, kulle qəryune ne əšmayye. Latle əšmo ġer mu qəryuno. Šuqewole ḥa, maḥətwole b kis, mawbewoleyo lu bayto, fašwo bu bayto. Bərəkṯo bu bayto, e, haṯe wa.
1614. Ǧan: Abuna, bu yawmo di Maʕəlto ḥzeli bu šamʕo, mšaḥriwo taḥt šaḥno, taḥt tapsəke.
1615. Xori Brahim: W kəḥliwo ʕaynayye, əmmiwo (gaḥxo) hayo kətwo, saymiwo, əmmiwo "u kuḥlo kayiso yo" w ləbxiwo ʕayne dan naʕime, mənayye mlaṭšiwonne kulle daqqat, hawxa saymiwonne. Kətwo kəḥliwo ʕaynayye ste šafiro, buwwe.
1616. Ǧan: Abuna, u kuḥlano rabe w naʕime saymiwole...
1617. Xori Brahim: Ham darmono yo stene, ham haymonuṯo stene ha.
1618. Ǧan: Əno ḥzeli rabe w naʕimo kəḥliwo.
1619. Xori Brahim: Meqəm kəḥliwo, yabo! I haymonuṯaṯṯe hawxa əmmowalle. Ham gədnayḥi mu kewo ste w ham bi haymonuṯaṯṯe, d kətyo kuḥlo d Mšiḥo, hawxa.
1620. Ǧan: Abuna, əno naʕimo, ḥzeli bi ʕitayḏan dak kaldoye saymiwo šamʕe ġalabe šafire, meqəm mi ṣluṯo d taymo, uṯewno naʕime səryoye maʕ ʕitawoṯo ḥrene...
1621. Xori Brahim: M kul dukṯo, m kul dukṯo, an naʕime d Məḏyaḏ kula xər w hay xər laʕ ʕitawoṯo. Bat talge, bam maṭre, nošo lə mṣanaṭwo.
1622. Ǧan: B šrolo fəṣḥo ġalabe rabo huwewo...
1623. Xori Brahim: Rabo huwewo, Alo ṭurelox! Meqəm kətwo hawxa fəṣḥo b Məḏyaḏ baʕ ʕeḏe. M ayko fayəš hawo! U medano? Azze! Mahzamla li ʕadayo, mahzamla! Xaṣərina u baladawo, xaṣərina... i hnayḏan, i marduṯayḏan, xaṣərinala, ya Ǧan! Xaṣərinala!
1624. Ǧan: Abuna, bəṯr qay šamʕe ḥaḏ̣ire manṭatwo m Ṣṭanbul?
1625. Xori Brahim: Ḥaḏ̣ire mšayʕiwolanne b xer dəṯṯe. Hənne bas sanduqe laʕ ʕitoṯo. Əmmiwo "xer diḏan yo!". Xer zəd mene kətwo?
1626. Ǧan: Abuna, məqqa zabno gurašwo, hul d saymituwo aš šamʕe bi ʕito?
1627. Xori Brahim: Šabṯo ʕaṣro yawme meqəm mi hno, meqəm mi Maʕəlto.
1628. Ǧan: Kmo ʕawode huwewo mi ǧamaʕa?
1629. Xori Brahim: Wawayle i ǧamaʕa wa, d saymowa, ʕas əno... b msoko we, b fuʕle wayye! I ǧamaʕa wayye, toxu saymina fuʕlayiye, toxu saymina, saymiwo.
1630. Ǧan: Abuna, ak kallat, d uṯewo maš šamʕe, mən saymituwo bənne?
1631. Xori Brahim: Li ʕito wayye, alo ṭurelox! Li ʕito wayye!
1632. Ǧan: Gəšt məqqayṣ uṯewo?
1633. Xori Brahim: Mede qaṭəʕ latwo, Ǧan. Uṯewo ġalabe ste, uṯewo əšmo ste naqqawoṯo, qaṭəʕ latwo mede. U mede, d aṯele lu sanduqo di ʕito, wayye zaṭan.
1634. Ǧan: Abuna, u ʕazlo, d ərlox, šqolo we əlla i ǧamaʕa manṭowale?
1635. Xori Brahim: Lo, lo, lo i ǧamaʕa, mad dukkane, mi šuqo šəqlinawole.
1636. Ǧan: Man ʕuzewole, Abuna?
1637. Xori Brahim: Meqəm nošo lə xulaṣwo mu ʕazlo w maṭ ṭəbab, mam mədone flan. Han naqqa mtabqiwole stene, maḥtinwonne hawxa, saymiwo aš šaqye bənne.
1638. Tloṯ-arbaʕ abəbyoṯo wayye. Han naqqa gəršiwo xər xər xər ḥamməš-šeṯ qene ʕam ḥḏoḏe, laǧan dowe fətəlto, laǧan u šamʕo.
1639. Ǧan: Abuna, kətwolxu satre šafire b gawe di ʕito, məqqa ʕatiqe ne?
1640. Xori Brahim: Ašər u ḥa mənayye ʕatiqo yo, Ǧan. W a ḥrene l aḥna masəmiwolan, bəṯr mu Sayfo.
1641. Ǧan: U ʕatiqo kmo əšne hawile?
1642. Xori Brahim: Lə kəḏʕina, meqəm mu Sayfo yo. Hawo tlelan, uʕdo maḥətlan bi Ndaṯ Aloho.
1643. Ǧan: Mən ṣərto kətwo aʕle, Abuna?
1644. Xori Brahim: Ṣərto d Mšiḥo, di sqifuṯo, dam malaxe.
1645. Ǧan: Abuna, i ṣərtayḏe səyomo, ṣwoʕo yo...
1646. Xori Brahim: Latyo hawxa, qaləb yo, baṣma xani dəṯxu. Hawxa baṣma, qaləb yo.
1647. Ǧan: Ġer ṣərtoṯo, mən kətwolxu b Mor Axəsnoyo?
1648. Xori Brahim: Malaxe, Matay, Marqos, Yuḥanun dam Mgalyune w i sqifuṯo d Mšiḥo, mede ḥreno latwo.
1649. Ǧan: Abuna, ṣərtoṯo ʕadi wən əlla səyomo wən?
1650. Xori Brahim: Qəweləb we, ḥforo ḥfərənne, Ǧan. Muḥanwonne bu darmono, muḥanwonne bi šuqo, mənfəqiwo. Qaləb, xəd uʕdo, di baṣma. E, qaləb, e.
1651. Ǧan: Abuna, b Məḏyaḏ səmənne hani, lo?
1652. Xori Brahim: Lə kəḏʕina. Ayko saymiwonne, mətyaqnət, lə kuḏaʕno, Ǧan.
1653. Ǧan: Abuna, hat m ayna šato l ayna šato hawət wakilo lu Faṭəryarxo?
1654. Xori Brahim: Mat 73 w laš 77, bəṯr aṯeli l harke. Mat 73 laš 77. Qamayto səmlan Xori Nəʕman, əmmina bu ʕəmro rab mənayna yo.
1655. Fayəš šato tarte, bəṯr aṯele Ḥasyo Yaʕqub, fayəš šato tarte. Əno ste baš 77 azzino. Maš 77 w hul lat 82 fayəšno wakilo lu Faṭəryarxo. Xori Nəʕman hwele qamayto bat 73 səmlan.
1656. Əno... bəṯr amṭelan u ḥasyo, bəṯr maš 77 aṯino l harke, fayəšno əšto-šawʕo yarḥe, daʕərno. Hedi i naqqayo baš 77, bat 78, baš 77 hawino hul lat tarte w tmoni, d səmwolan u mḥasyo d Ḥasyo Alyas. Arbaʕ-ḥamməš əšne.
1657. Ǧan: Abuna, ksaymət i beriye di ʕitayḏox?
1658. Xori Brahim: Alo ṭurelox! Aydarbo lo? Mətyaqnət, mətyaqnət, bi ḥaraytaṯe di ǧamaʕa əṯyowa, d ḥarnowo hawxa bu qadišo, ḥḏo w tleṯi, ḥḏo w ʕəsri əšne ʕwədlan buwwe.
1659. Lazəm mətyaqnət! Ḥḏo w ʕəsri əšne. Fašnowo m ṣafro w hul ʕaṣriye. Gəduṯenowo ṣafro, šutenowoli čay, duwewoli fərṣa fagle d yawmo, əzzinowo uxalnowo fako, w d lo, fašnowo m ṣafro hul ʕaṣriye ʕal qarʕe daf fuʕle.
1660. Ǧan: Abuna, lə mkamewolan, gədmaḥkatwoli ʕal Xori Ǧəbrayel i masale di maqbara, d həwowalxu li ʕito dak kaldoye, lə mkamlowalox, kibox m ḥaṯo maḥkatlanyo?
1661. Xori Brahim: Hiyya asasan i maqbara dak kaldoye yo. I xaṣra di ʕitayḏan, taḥt i ʕitayḏan, xaṣra ǧənubiye d falge d yawmo yo.
1662. Ǧan: Yaʕni Mor Axəsnoyo, Abuna?
1663. Xori Brahim: Mor Axəsnoyo, e. Taḥt u syoġo di ʕitayḏan yo, b xwa. Ǧənub diḏe... mbaṭlowalle yaʕni, ʕatəqto, d meqəm mu Sayfo wa. Maqbara wa, heš kefe daq qawre, kətwo biyya ste kefe daq qawre.
1664. Bəṯr mə d mbaṭlulle, u ḥa yawmo əmmina: "Haṯe d həwyowa, d həwyowalanyo l aḥna, gədmarfenawola ʕal i dərto di ʕito. Gədsayminawola baqča."
1665. Naqla səmlan hawxa ǧġaliye bi ʕito, mšayeli əmmi: "U mede das səryoye katolik kule, ṭapo yo ʕal əšme d Ǧamil w Azaǧi."
1666. Əno ste nafəlwo darbi tamo, baḥ 65 manfaqwoli pasaport, d əzzino l Suriya w l Ləbnan w lu ʕArabistan kule. Mərlilox umarno, azzino l Baṣra, ʕamṯi ṭləblali. Kətwolan naqqawoṯo "marḥaba" ʕam u mḥasyo d Ǧamil.
1667. Fayətno omər: "L ayko?" Umarno: "Kazzi d manṭenoli dowiz." I naqqayo ubiwo 200 dolarat dowiz, b Markaz Banqasi b Diyarbakər. Kətwola šəʕba l Markaz Banqasi b Diyarbakər.
1668. Azzino manṭeli 200 dolarat, omər: "Abuna!" Umarno: "Mən yo?" Omər: "Kətli lazəm d 100 dolarat, kəbʕəno d ubatli." Umarno: "Ašər kəmfatši b Nṣiwən, ʕal Nṣiwən gədəzzino, bale hama gədubenox."
1669. Hulile 100 dolarat mənayye. Maḥətli kallat tərki baynoṯayye, hənne yaroqe, maḥətle, kallat meqəm kətwo 10, 5 yaroqe tərki, maḥətlili baynoṯayye w hawxa maḥwalli. Mərlile umarno: "Ǧamil!" Omər: "Mən yo?"
1670. Umarno: "Alo, əno stene kətlilox raǧa, yaʕni šəwolo." Omər: "Abuna, ʕal aʕ ʕayne, mar! D huwela əmkan!" Umarno: "I maqbarayo, d kətyo si ʕitayḏan flan, flan..." Mafhamlile.
1671. Omər: "Abuna, ʕal aʕ ʕayne, gədsaymina ṭapo ḥaṯo. I naqqa d saymina, bu ṭapo gədmḥawalno hayo ʕal əšmayxu, gədubenalxuyo." Umarno: "Mərli li ǧamaʕa stene, i ǧamaʕa stene mərre "u ṭapo ʕal əšme d Ǧamil yo"."
1672. E, azze zabno bi ḥolo, naqqa ḥreto lə mšayelan. Huwwe ste, Alo mḥasele! Azze bi ṭəyara, mayəṯ Ǧamil.
1673. Ǧan: Ayko mayəṯwo, Abuna?
1674. Xori Brahim: Saləq, d rowəx bi ṭəyara, tamo mayəṯ, bi dukṯo, awwəl d saləq mayəṯ, madʕarre naqqa ḥreto l Mərde.
1675. U ḥa yawmo aṯi Xori Ǧəbrayəl Kliča w i ǧamaʕa kula. Aṯən, kətwolle tašəmšoṯo, ṣlawoṯo flan, d saymi ʕal aq qawre. Kətte harke qawre bi dərtayḏan d Mor Axəsnoyo.
1676. Heš zabno... di ṣluṯo we, kətwobe falge d saʕa, tloṯo ruʕe di saʕa lu nəqušo. Saliqi. Saliqi, yatiwi "marḥaba! marḥaba!", štelan axər. Səmlan qaḥwe, štelan. Əno lə mbaḥasli, huwwe omər: "Abuna!" Umarno: "Mən yo?" Omər: "Iii harke, mərwolox l Ǧamil w li ǧamaʕa, i maqbaraṯe həwanxuyo l Mor Axəsnoyo."
1677. E, umarno: "Mamnun! Barəxmor! Mamnun!" Mqadamlan tawədyoṯo. E, fayišina hedi, u xori omər: "Ǧamaʕa kul naqqa layban uṯena, i naqqa d l uṯena, kəlle Xori Brahim ste, farq diḏi w diḏe layt, aḥunone na. W harke ste ʕito yo w mšiḥoye ne. W aḥna kulan mšiḥoye na. D huwalxu sniquṯo, mede ruḥani, gəduṯetu su xori." Hawxa. Fayiši yatiwe, mṣalelan, səmlan at təšməšyoṯayḏan w azzən hedi.
1678. Ǧan: Abuna, ʕammi Musa mən mərlelox?
1679. Xori Brahim: E, m ayko kuḏəʕ... (gaḥxo).
1680. Ǧan: Abuna, hano Xori Ǧəbrayəl, ayko we kuhno?
1681. Xori Brahim: B Mərde we.
1682. Xori Brahim: B Mərde we uṯewo l Məḏyaḏ.
1683. Ǧan: Huwwe bu aṣəl mərdənoyo, Abuna?
1684. Xori Brahim: E, baʕ garak. ʕArabi lišone we, baʕ garak mərdənoyo howe. Bu goman diḏi, mərdənoyo yo, Ǧan. Ḥa fəhumo we, latwe ḥarbo. Ašər, fəhumo we.
1685.

VI.

1686. Ǧan: Abuna, kibox d maḥkatli ʕal u tarix di ʕito di Ndaṯ Aloho, d kətyo bi šawṯaṯxu? Ema banyo?
1687. Xori Brahim: I bənniyayḏa i qamayto, lə kuḏaʕno. ʕIto naʕəmto wa. Babi hwele qašo bann 1905. Qayəm mərwolle, marfalle bega ḥreto, mərwolle, səmolle ʕito. Huwwe asasan an nošayḏan kulle bi Mart Šmuni mṣalanwo.
1688. Han naqqa bayn l aḥna w l bə Čalma w l bə Safar, hwele qaṭlo. Mə d hwele qaṭlo, qṭəlle m ḥḏoḏe. Hənne qṭəlle mənayna ḥa, an nošayḏan ste qṭəlle ḥa. Hedi qaṭlo we, l əzzənwo bayn ḥḏoḏe. Ṭabi nayariye wa.
1689. Ǧbibi, babi abre d 19 əšne səmme qašo. E, qaroye latwo, nəquṣe wayye. Babi uḏaʕwo qurewo, faṣal diḏe hawxa, kətwo aʕle faṣal, səmme qašo b 19 əšne.
1690. Ǧan: Abuna, ayko yaləf i qraye?
1691. Xori Brahim: B Məḏyaḏ yaləf.
1692. Ǧan: Səryoyo bəlḥuḏe uḏaʕwo?
1693. Xori Brahim: ʕArabi w səryoyo. ʕArabi šafiro uḏaʕwo. I naqqayo tərki latwo.
1694. Ǧan: Səmme kuhno?
1695. Xori Brahim: E. Səmle 6 əšne kohnuṯo w bəṯr mšanele.
1696. Ǧan: Abuna, kibox d dəʕrət w d maḥkatli u sabab di qale bayn loxu w l bə Safar mən wa?
1697. Xori Brahim: E, lo mərli? Ḥur harke! Mərlilox, qṭəlle zlam m diḏan.
1698. Ǧan: Man we, əšme mən we?
1699. Xori Brahim: U Musa we.
1700. Ǧan: U Musa bə man?
1701. Xori Brahim: U Musa... bə ḥoṯo Ṣaro, əmminawolle. Yaʕni Musa əmminawolle. Bəṯr an nošayḏan ste qṭəlle ḥa, meqəm ste qṭəlwolle m ḥḏoḏe. Hawyowa dažmane.
1702. Ǧan: Haṯe b ayna šato wa, Abuna?
1703. Xori Brahim: Lə kuḏaʕno...
1704. Ǧan: Meqəm mann 1900?
1705. Xori Brahim: 1904 we, 3 we... Arbaʕ we, arbaʕ we. Alla w ʕalam, arbaʕ we, ḥamməš we, mede hawxa we. Ṭabi lə koṯe l boli. Əno latwi hawyo ste. Hawi babo qašo ḥamməš əšne, bəṯr hawino əno.
1706. Ǧan: Abuna, i qalaṯe grəšwola ġalabe baynoṯayye?
1707. Xori Brahim: E, ʕayni... qamayto, i naqqa d qṭəlle aq qamoye d bə Safar, Məḏyaḏ kula hawyo ḥa aʕlayna. Məḏyaḏ kula! Nafəqiwo an nošayḏan, azzən l Qayasa.
1708. Fayiši 7 əšne bax xərabanək d Qayasa. Bəṯr azze u ʕAmmo Abən, amṭele ab Batəriye, kəmmiwunne, m Mawṣəl. Aṯən, kətwolle foṯo bi ḥkume w maʕbərallan. Hawina katolik, fayišina, i ʕitaṯe dəṯxu dak katolik, d kətyo larwal d Məḏyaḏ, l aḥna maʕmərolan. Diḏan, dan nošayḏan.
1709. Maʕmərolan ʕal əšme dak katolik, hawxa katolik, lə kuḏaʕno, kmo əšne fayiši. Lə kuḏaʕno? 6-7 əšne, 5 ne, e, lə kuḏaʕno! Qaṭʕi lə kuḏaʕno! Bəṯr daʕiri naqla ḥreto.
1710. Ǧan: Ema aṯən l ḥḏoḏe b naqla ḥḏo?
1711. Xori Brahim: Hawi u Sayfo w aṯən l ḥḏoḏe.
1712. Ǧan: Abuna, i naqqa d qaləbitu katolik, hawituwo kaldoye əlla səryoye katolik?
1713. Xori Brahim: Səryoye katolik. I maʕna das səryoye katolik mən yo? D mas səryoye d hawən kaldoye ne. Maʕnata kəmmile səryoyo katolik.
1714. Ǧan: Abuna, xabro d katolik w kaldoyo latyo ḥa?
1715. Xori Brahim: Lo, latyo ḥa. Lo, lo. Səryoyo katolik ġer yo. Kətwolən ʕito l ruḥayye, tarte ʕitoṯo ne.
1716. Ǧan: Bəṯr m babox man hawi kuhno li Ndaṯ Aloho?
1717. Xori Brahim: Bəṯr m babi, m Qalʕət Mara, amṭewolən Xori Saʕid, əmmiwole. Meqəm mu Sayfo fayəš 2-3 əšne, i ṭaqqa (Sayfo) hawyo, qṭil huwwe ste.
1718. Ǧan: Qṭil?
1719. Xori Brahim: Qṭil bab bote d bə ʕAdoka, ʕal i goro.
1720. Ǧan: Bəṯr i ʕito fayišo dlo kuhno, Abuna?
1721. Xori Brahim: E, fayišo. Amṭewolle lan nošayḏan Qašo Yuḥanun m ʕIwardo, koṯe l boli, naʕimo wi. 5-6 əšne wi. Mṣalewole, lə kuḏəʕ kmo əšne, fayəš, yaʕni latyo b boli.
1722. W bəṯr mene hwele, iṯele Qašo ʕAbdalla, u ḥəmyono d ḥoṯi m Bote. Fayəš kibe balki 40 əšne qašo. 30-40 əšne. Hul li šato daḥ 55 (1955) mšanele. Baḥ 55 mšanele, 29 b iyyar, ḥzirən, bu ʕeḏo d Fəṭrus d Fawləs.
1723. Ǧan: Abuna, mu yawmo, d koṯe l boli, lə ḥzeli, d hawi ṣluṯo bi Ndaṯ Aloho?
1724. Xori Brahim: Lo, lo, lo, m zawno mat 52 (1952) baṭilo.
1725. Ǧan: Qay baṭəlowa, Abuna?
1726. Xori Brahim: I ʕaskariye məskowala.
1727. Ǧan: Qay məskola, Abuna?
1728. Xori Brahim: E, maḥətwola iḏo, məskowalle, i dayro məskowalle, Mor Šarbel, msəkowalle, ad dayrani w ʕitoṯo baroyani kulle... məskowalən li ʕaskar. I naqqayo heš qəžla latwo.
1729. Ǧan: U sabab mən we, Abuna?
1730. Xori Brahim: E, latwo qəžla, latwo dəkṯo d kolən. Msəkowalle, aʕ ʕitoṯo baroye.
1731. Ǧan: Dəkṯo di ṣəṭra?
1732. Xori Brahim: Baroye, d lowən bayn u ʕəlmo.
1733. Ǧan: Kmo əšne fayiši i ʕaskar bənne?
1734. Xori Brahim: Ašər, 7-8 əšne, balki zəd. Ṭabi latyo b bolayna. Məqqayṣ fayišiwo? Yaʕni hawxa mede fayišiwo.
1735. Ǧan: W bəṯr i Ndaṯ Aloho fayišo xliṯo xliṯo?
1736. Xori Brahim: Han naqqa əno mṣalenowo biyya. Ba tloṯo ʕedayḏa. 15 b konun ḥaroyo, 15 b iyyar, 15 b ṭəbbax, tloṯo ʕeḏe kətla li Ndaṯ Aloho.
1737. Mṣalenowo biyya, a tloṯo ʕeḏe, ṣafro w ʕaṣriye. Ṭabi mən d kətwola, fašwo w aḥna ste mʕadlolan.
1738. Ǧan: Abuna, koṯe l boli, naʕimo wi, ʕam emi w hani azzano li Ndaṯ Aloho. ʕAbərina li dərto, hat bi dərto wox, bəṯr ʕabirət l lawġul li ṣluṯo, kumarno, ʕeḏo m diḏa we.
1739. Xori Brahim: E, kowe.
1740. Ǧan: Bas ayna šato wa, kayiso lə kuḏaʕno? Bač 59 we?
1741. Xori Brahim: Bu ʕedayḏa?
1742. Ǧan: E, Abuna, naʕimo wi, b iḏe d emi, zaṭan uʕdo kubaʕno d mšayalnox, mən ʕade wa, d ʕəbriwo šəmṭoye l gawe di ʕito? Mən ʕade wa?
1743. Xori Brahim: Yaʕni ṭawaḏəʕ we, ṭawaḏəʕ, ṭawaḏəʕ, Ǧan.
1744. Ǧan: Aṯina l gawe di dərto, emi w ḥəlti w hani šməṭṭe aš šəkalat dəṯṯe w ag gərwe šəmṭoye...
1745. Xori Brahim: Gərwe lo, gərwe lo.
1746. Ǧan: Lə kuḏaʕno, Abuna, kumarno, šəmṭoye wən...
1747. Xori Brahim: Balki ag gərwe lə kšəmṭiwonne, aq qunedər šəmṭiwonne. D lə mlawti.
1748. Ǧan: Rabəʕ we, rabəʕ we, Abuna...
1749. Xori Brahim: I ʕitayḏan, aḥna səmwolan 50 məššayat lani, d ʕəbriwo. B Mor Axəsnoyo səmwolan. Ayna d ʕubarwo, luwašwole məššaye w ʕubarwo. Aš šamoše d gawe du maḏbəḥo w kulle.
1750. Ǧan: Abuna, dəʕrina li ḥkeyayḏan i qamayto, d mbaḥaslan ʕal i ʕito di Ndaṯ Aloho. I naqqa d mṣalaṭwo, uṯewola noše li ṣluṯo, əlla lḥuḏox wox?
1751. Xori Brahim: Məmləyowa, darbo latwo.
1752. Ǧan: Abuna, kətlox maḏʕo, ayna maʕ ʕitawoṯo d Məḏyaḏ banyo qamayto?
1753. Xori Brahim: E... 512, tarix mšiḥoyo banyo i Dayro (Mor Abrohəm). Mšayaʕle Anisṭas u malko ax xuwarzin diḏe Ṯewodori w Ṯewodosi, ann abne d Šəfna, a tre mhandəzin rabe wayye.
1754. Mšayaʕle, maʕmarre 13 dayre bu Ṭuro. I qəbṯo di Dayro du Zaʕfaran, Mor Abrohəm diḏan di dayro, Mor ʕZoziyel d Kfarze, Mor Qəryaqos d ʕƏrnəs, i dayro du Kfono, Mor Yaʕqub d Ṣaləḥ, hani kulle lam mhandəzinanək maʕmərənne.
1755. 13 dayre maʕmarre bu Ṭurano diḏan. I šato daḥ ḥamməšmo w traḥṣar. Mor Axəsnoyo baḥ 538 ʕamər. Fayəš 500 əšne ʕito waḥədto l Məḏyaḏ kula. Bəṯr i šato dann alfo w arbʕi maʕmarre i Mart Šmuni.
1756. Mor Barṣawmo dayro ʕatiqo we, lə kəḏʕina. I šato dann alfo w čaʕmo w arbaḥṣar, meqəm mu sayfo b šato, maʕmarre w mʕadalle hawo stene. Hani bə Malke Mire mʕadalle, kəḏʕatte lo?
1757. Ǧan: Man ne hani, Abuna?
1758. Xori Brahim: Malke Mire, hani du Qalač ne. Bə Saʕido, du Qalač w hani ne.
1759. Ǧan: Abuna, i Mart Šmuni kmaḥwəyo i ʕatəqto d kulle...
1760. Xori Brahim: Lo, Mor Axəsnoyo.
1761. Ǧan: Mor Axəsnoyo?
1762. Xori Brahim: Mor Axəsnoyo 500 əšne fayəš ʕito iḥiḏayto, yaʕni huwwe lḥuḏe l Məḏyaḏ kula.
1763. Ǧan: Abuna, kətlox maḏʕo, l man maʕmərole?
1764. Xori Brahim: Lu ʕamo d Məḏyaḏ. Li ǧamaʕa d Məḏyaḏ.
1765. Ǧan: Bu tarix di ʕito layto mede kṯiwo ʕal hawxa?
1766. Xori Brahim: Lo, i ǧamaʕa d Məḏyaḏ komər...
1767. Ǧan: Abuna, bu zabno d banyo, b Məḏyaḏ məqqa kətwo noše?
1768. Xori Brahim: Latyo qolay d əḏʕət, Ǧan.
1769. Ǧan: Maḏʕo layt?
1770. Xori Brahim: Lo, lo, lo, layto... Bas u mede, d kəḏʕina, Mor Axəsnoyo b gnayte du yawmo di qriṯo we. I naqqayo d ʕamiro. Uʕdo fayəš b nfəqte du yawmo. I qriṯo kula bayn l Mor Axəsnoyo w l Mor Abrohəm wa. Ax xərab dak karmanək kulle bote wayye. Hən b hən griši laf harke.
1771. Ǧan: Abuna, Mor Abrohəm, i naqqa d banyo, bas dəkṯo l ṣluṯo, l ʕəbodo...
1772. Xori Brahim: Dayro, dayro.
1773. Ǧan: Dayro simo tamo. Klinikiye kətwo, maqranwo, darmone saymiwo?
1774. Xori Brahim: Lo lo. Dayro lad dayroye w lo tə mede.
1775. Ǧan: Lo tə mede?
1776. Xori Brahim: E, maqralle biyya ṭabi.
1774. Xori Brahim: Lo lo. Dayro lad dayroye w lo tə mede.
1775. Ǧan: Lo tə mede?
1776. Xori Brahim: E, maqralle biyya ṭabi.
1777. Ǧan: Abuna, hat ḥzelox aw maṭət, d kətwo dayroye bi dayro d Mor Abrohəm?
1778. Xori Brahim: Bəṯr mu sayfo kətwo. Meqəm mu sayfo lə maṭinola.
1779. Ǧan: Bəṯr mu Sayfo man we riš di dayro?
1780. Xori Brahim: Hwele u ḥaṯnayḏan, u gawro d ʕamṯi, Dayroyo Ablaḥḥad, Dayroyo Baḥḥe.
1781. Ǧan: I naqqayo kmo dayroye kətwo, Abuna?
1782. Xori Brahim: Huwwe bəlḥuḏe we. Kətwo ḥreno, Dayroyo Yusəf, u aḥuno d Xori Malke di Qaməšlo. Huwwe u Qašo Šamʕən ʕam ḥḏoḏe kuhne wən. Han naqqa mi dayro azze l Mor Šarbel. Ṣafiwo b Mor Šarbel.
1783. Ǧan: Abuna, bu zabno d ḥzelox, maqranwo naʕime mede bi dayro?
1784. Xori Brahim: E, tak tuk hawxa. I naqqa d ḥzeli...
1785. Ǧan: Kətwo bote qariwe li dayro i naqqayo?
1786. Xori Brahim: Hani wayye, ab botani wayye.
1787. Ǧan: Kətwola qašo ste li dayro?
1788. Xori Brahim: Lo, dayroye kətwola.
1789. Ǧan: Ad dayroye mṣalanwo biyya?
1790. Xori Brahim: E, dayroye mṣalanwo. Dayroyo Ablaḥḥad.
1791. Ǧan: Abuna, i naqqayo ste kətwola maqbara?
1792. Xori Brahim: Lo.
1793. Ǧan: I maqbara i naqqayo ayko wa?
1794. Xori Brahim: B Mor Axəsnoyo wa.
1795. Ǧan: B Mor Axəsnoyo?
1796. Xori Brahim: E.
1797. Ǧan: Abuna, bəṯr i dayro ema xalyo mad dayroye?
1798. Xori Brahim: I naqqa d šəqlola li ʕaskariye.
1799. Ǧan: B ayna šato?
1800. Xori Brahim: B ayna šato we... baḥ 50 we (1950), bi 51 we (1951), hawxa mede we. Balki meqəm wa ste. Meqəm maḥ 50 wa, u dayroyo mahzamle, azze l Ḥšiča (Suriya).
1801. Ǧan: Abuna, Mor Axəsnoyo bəṯr mə d hawyo ʕito, kətlox maḏʕo, man hawi kuhne biyya?
1802. Xori Brahim: Kumarno, xliṯo wa, mahədowale lu Timurlang. Alfo w arbaʕmo w ḥḏo mahədwole i ʕito rabṯo, maḥkəliloxyo. Umarno, u Timurlang lə fayət lo ʕal ǧeməʕ w ʕal ʕito, d lə maḥrawle. Fayišo ḥarəwto hul lač 59 (1959). Bač 59 ftəḥolan, manḏ̣əfolan, ftəḥolan w səmolan. Qašo ʕAbdalla mṣalewo biyya, hul d mšane.
1803. Ǧan: Abuna hat, maṭət lann abohoṯo d meqəm, d maḥkanwo ʕal u Timurlang?
1804. Xori Brahim: Əno bu tarix qreli aʕlayye.
1805. Ǧan: Yaʕni abohoṯo d meqəm, d maḥkanwo.
1806. Xori Brahim: Lo hre, lə maḥkanwolan mede, lo, latwo, latwo. Nošo lə fəšle mar rabe, Sayfo we w nošo lə fəšle. U ʕəlmo anǧax məftakarwo bu laḥmayḏe, m ayko gədoxəl?
1807. Latyo mede, i naqqa d howe ġala w maʕiquṯo ʕal u ʕəlmo, lə kuwele haž ʕal mede. Lazəm mdabər u ḥəlmayḏe.
1808. Ǧan: Abuna, kibox d maḥkatli ʕal i ʕito d Mor Šarbel i qamayto w i ḥarayto, ema banən? Mən wa i qəṣṣaṯṯe?
1809. Xori Brahim: I ʕito d Mor Šarbel bniṯo wa, mi qamayto msəkulle li ʕaskar.
1810. Ǧan: B ayna šato banyo, i qamayto?
1811. Xori Brahim: Lə kuḏəʕ, latla tarix gabi. Latla tarix gabi, Ǧan. Bas ʕatəqto yo. Msəkulle li ʕaskariye, ṭabi latyo ʕatəqto, xi dayro d Mor Abrohəm. Bas hiyya ste ʕatəqto yo.
1812. Ǧan: Dukṯa ayko wa, Abuna?
1813. Xori Brahim: Tamo lalʕəl, ʕal aš šənoṯanək d lalʕəl m bə Zerəke. Qayəm məskola li ʕaskariye, fayiši biyya. Bəṯr hawyo lazəm d saymila mədone, tlalle i dayro.
1814. Səmme dəkoṯo di ʕaskariye, ʕanbar, dəkṯo dam maye, maxazən w ṣəlaḥ w flan. Səməlle dəkoṯo di ʕaskariye, malḥəqalla, marfiyulle ʕal i qəžlayo.
1815. Ǧan: Abuna, Mor Šarbel i ʕatəqto, kətwola karme, warze...
1816. Xori Brahim: Kətwola, kətwola. Karme l ḥḏ̣ora kula. Kətwo karme.
1817. Ǧan: L ḥḏ̣ora kula karme we?
1818. Xori Brahim: E, kətwo karme diḏa ste w d ġer ste. Di ǧamaʕa ste.
1819. Ǧan: Bəṯr ema bnalle Mor Šarbel i ḥaṯto, Abuna?
1820. Xori Brahim: Kumarno, baš 57 (1957), 56. 56-57.
1821. Ǧan: L man bənyole, Abuna?
1822. Xori Brahim: Lan noše di ǧamaʕa, lu qašo.
1823. Ǧan: Koṯe l bolox, bu zabnano kmo kuhne kətwo biyya, Abuna?
1824. Xori Brahim: Latwo kuhne, bəṯr səmme kuhne. Bəṯr səmme kuhne.
1825. Ǧan: Man səmwolən?
1826. Xori Brahim: Qašo Yaḥqo hwele, bə Səttike.
1827. Ǧan: Mi naqlayo huwwe fayəš qašo?
1828. Xori Brahim: E, bəṯr kmo əšne səmme.

VII.

1829. Ǧan: Abuna, meqəm mu Sayfo man kətwo noše mas səryoye qariwe li ḥkume aw laš šulṭone?
1830. Xori Brahim: E, hanək lə kuḏaʕnolən.
1831. Ǧan: Bə Safar kəmmi, qariwe wən...
1832. Xori Brahim: Bə Safar, u Ḥanne bə Safar, kətwole nišan ma Ḥmediye. Ḥmedi walḥaṣəl Ṣulṭan Ḥamid.
1833. Maqsi Afrəm bi Bšeriye, balki šamiʕət əšme? Gawriye w u abro... Maqsi Afrəm kətwole nišan. Əmmiwo: "Brahim Paša, kətle ḥaḏəb b Waranšahir." U Ḥanne bə Safar, kətwole. Hani Ḥamidiye, Ṣulṭan Ḥamid, kətwole ḥaḏəb, əmmiwo.
1834. Mšayəʕanne nišan, əmmiwo: "Ḥamidiye ne hani." E, u Ḥanne bə Safar, u adami kətwole nišan. I naqqa d huwewo ʕeḏo, maḥətwo, luwašwo, maḥətwo sayfo w fatwo bi šuqo. W ad dəbabanək, ḥzelox dəbab kito?
1835. Ǧan: Baʕ ʕeḏe di dawle əlla baʕ ʕeḏe moronoye?
1836. Xori Brahim: Baʕ ʕeḏe di dawle, Məlli Bayramlar! Məlli Bayramlar! Di dawle!
1837. Ǧan: Abuna, ġer mu nišan u Ḥanne mən ṣəffa kətwole? D əmmina, wali we, qaymaqam we?
1838. Xori Brahim: ... (U Abuna lə mərle mede).
1839. Ǧan: I naqqa d nufaqwo lu marasəm Məlli, rabo das səryoye miḏaʕwo?
1840. Xori Brahim: Rabo bi ḥkume we. Bi ʕašərto ste rabo we.
1841. Ǧan: Abuna, b Məḏyaḏ am marasəmatani ayko huwanwo?
1842. Xori Brahim: E, ašər lə kuḏaʕno... huwanwo bi ṣaraye... aʕ ʕeḏe bi ṣaraye huwanwo.
1843. Ǧan: Abuna, ḥuḏ̣arwo kuhne ste?
1844. Xori Brahim: Lə kuḏaʕno, ašər. Hayo lə ḥəzyolan, Ǧan.
1845. Ǧan: Abuna, bu Sayfo u Ḥanne bə Safar...
1846. Xori Brahim: Qṭil huwwe ste bab bote d bə ʕAdoka.
1847. Ǧan: Aydarbo qṭil, Abuna?
1848. Xori Brahim: Qṭil. Kurmanǧ qṭəlle. Muḥanwo bənne, l ḥḏ̣orayye barimi w qṭəlle.
1849. Ǧan: Abuna, u Ḥanne bə Safar, huwwe howe, ġer rabe, meqəm mu Sayfo, lə maḥəsse i ḥkume, gədsaymo mede bənne?
1850. Xori Brahim: Afandəm, i ḥkume gədmaltəmowa ar rabe. Goya xəd mərre... Maltamme ar rabe w as səryoye lə dəqila.
1851. Han naqqa aḥna lə maslamme ruḥayye, səmme safaha mqabəl di ḥkume w i ḥkume zaṭan ʕal ḥəǧǧe wa.
1852. Ǧan: Abuna, kibox d maḥkatli i qəṣṣaṯṯe w d bə Hərməz mən wa?
1853. Xori Brahim: Aḥna, u mede, d šaməʕina... Bə Hərməz zangin wayye. Mədbaxliwo mənayye. Maḥtiwo ʕayno, d əxli u medaṯṯe. Hayo yo i masale. U mede, d šaməʕina, hayo yo. Aṯən bə Hərməz, noše zangin wayye, naḥiti, aṯən m Mawṣal, mad dəkoṯanək.
1854. Ǧan: Ayna šato aṯən, Abuna?
1855. Xori Brahim: ʕAs əno kuḏaʕno? U Ǧərǧəs uḏaʕwo. Lə kuḏaʕno. Lə kuḏaʕno. Alo mḥasele u Ǧərǧəs, uḏaʕwo am mədonani kulle. E, maḥkanwolan, əmmiwo: "Maḥtiwo ʕayno ʕal u mede, əbʕiwo d əxliwonne, bərmiwo w fətliwo l ḥḏ̣orayye." Yaʕni lə maqəmiwo aʕlayye, məqqa d məkliwolən ste, lə maqəmiwo.
1856. Ǧan: Abuna, bu Sayfo kəmmi: "Bə Safar azzən, ṭləbbe məʕawane m bə Hərməz." Šrolo yo?
1857. Xori Brahim: Afandəm, latyo hayo. Ar rabe d Məḏyaḏ kulle layimi. Goya kit faqire b Məḏyaḏ gədšəqlənne ṣəlaḥ w kətwo xabro gədmaltəmi ar rabe aw ah Herməziye.
1858. U Musa bə Šamošo baynoṯayye omər: "Laybi maswaʕno ak kafine d Məḏyaḏ!" D Məḏyaḏ qḥiri, əmmi: "De qumu zoxu hatu ste, mən d saymo buxatu i ḥkume, ṭər saymo. Yaʕni u sababano maḥkəlallan, hawxa mərallan hani ste."
1859. Mərre: "Gədzəwnina tfənag, gədubena laf faqire d Məḏyaḏ, lə koṯe mənayye, d zəwnənne tfənag. Maḥṣena ruḥayna w mḥamena ruḥayna." Hano madʕarle mərle: "ʕAs əno kibi d maswaʕno ak kafine d Məḏyaḏ?"
1860. Hedi qḥiri mu xabrayḏe, ṭabi mʔaṯarle aʕlayye lu xabro, ṭralle, mərre: "Hat ste kef diḏox yo, aḥna ste kazzan lab botayḏan, ʕal ruḥayna lə kzayʕina."
1861. Ǧan: Abuna, kəmmi, i naqla d mḥalle b Məḏyaḏ, lo b naqla ḥḏo aṯən. Kəmmi, bi qamayto msəkke ah Hərməziye...
1862. Xori Brahim: Hayo ah Hərməziye, balki meqəm b tre yarḥe, meqəm mi ṭaqqa, balki zəd ste. Maltəmənne, səmənne qafle, məblənne, qṭələnne.
1863. Ǧan: Nošo lə mərle, qayo?
1864. Xori Brahim: Man kibe d omər, Alo ṭurelox! Mqabəl di ḥkume man kibe d oṯe, ya Ǧan!
1865. Ǧan: Bas, Abuna, b Məḏyaḏ awwəl naqla mbaḥasse, lašan d lowe muqawame, i ḥkume mərla: "Bas ap pəruṭ gədmaydina! Nošo ḥreno lə kdayqina..."
1866. Xori Brahim: Layt hawxa mede! Lə kmətyaqanno. Bəṯr d aṯən d maltəmi u Ḥanne bə Safar w ḥoli ʕIsa w hani, mərre, bas lə maslamme ruḥayye. U Ḥanne maslamle ruḥe, ḥoli ʕIsa lə maslamle w hawyo i ṭaqqa ʕal kulle w ayna d aṯi qumayye, qṭəlle.
1867. Ǧan: Bəṯr m bə Safar man səmle rabuṯo, aġatiye b Məḏyaḏ?
1868. Xori Brahim: U Safar, i naqqa di ṭaqqa du Sayfo, d qṭəlle am məḏyoye w aq qəryawoṯani, bi šato daḥ 15, nošo lə fəšle. Qṭələnne ar rabe kulle. Bəṯr mə d aṯi u ʕamo, daʕər l Məḏyaḏ. ʕAmmi ʕIsa, ḥoli, u ʕIsa d bə Zatte, aḏiʕət! B ʕIwardo ṭabi xaləṣ, aṯi l Məḏyaḏ.
1869. Bəṯr b šato šato w falge li ḥkume mʕaqbila, məskila. Mərre: "Hani aġawiye ne!" Huwwe w ʕAzizke w hani, xəd kəḏʕət. Msəkke, mawballe huwwe w ʕAzizke, lu šalwano d Dalat.
1870. Tamo kətwo gəbone, mḥalaqqe a tre. Yaʕni lə fəšle nošo rabo. Bəṯr qayimi b Məḏyaḏ, kulle, xəd ay yatume. U adami, u Brahim d bə Šabo, mard we, aḏiʕət!
1871. Mḥayṣəlele əšmo, hawi kayiso. Mətyaqnət, kətwo ḥənniye gabe. Su adami, mard we stene. U nošo, d mkalafwole ste, d huwewo əmkan b iḏe, samwo ṭalab dan noše. Yaʕni u mede, d uṯewo b iḏe, suyamwo. Naqqa ḥreto mḥayṣele əšmo kayiso.
1872. Ǧan: Abuna, ema nafəq li ḥolo, qariwi Brahim d bə Šabo?
1873. Xori Brahim: U Brahim d bə Šabo...
1874. Ǧan: Yaʕni i nfaqtayḏe ayna šato wa?
1875. Xori Brahim: Huwwe, eee. Yaʕni meqəm mede 10-15 əšne fayəš, ʕayəš bu medano. Bəṯr mu Sayfo kibe b 10 əšne. Hawi čike d mahwo w šqolo, hawi more d dukkano. Aṯile kmo qəruš.
1876. U Brahim əšmo baššuš we, mḥalaqwo ruḥe ʕal aš šuġlone. Mḥayṣəlele əšmo. U ʕəlmo stene mqadarwole. U mard we. Huwwe ste, u adami bi mardiyayḏe šqiwole qamayto w əšmo.
1877. E, bəṯr u ʕəlmo mə d tabəʕle, yaʕni b Məḏyaḏ, ḥəšwiwole ḥa mar rabe. Ḥšəwwe. U Gabro, maʕlum, masalan u babo rabo we. Huwwe rabo we. U Sḥaqo ste. Qayəm u Sḥaqo, m ayko kuḏaʕno, čikənto, yaʕni ġalabe latwo amniye ʕal u Sḥaqo. ʕAl i ḏ̣arbayḏe we.
1878. U Brahim u ḥawro du ḥawrayḏe we. U ḥa, d huwewo u ḥawrayḏe, maḥətwo u ǧan diḏe qume. U Sḥaqo ʕal i ḏ̣arbayḏe, ʕal u muklayḏe we. U Gabro kəḏʕət, u Gabro masalan, an nošayḏan d bə Čalma kulle, kətwobən mo gawre b ḥaṣe. L ayko d əzzewo, aṣəl huwwe we. Bu šəklano.
1879. Ǧan: Abuna, bə qariwi Šabo, bu aṣəl m ayko ne?
1880. Xori Brahim: Aḥna kəḏʕinalle məḏyoye. Goya kəmmi, hənne, bas lə kqoṭəʕ ʕaqəl diḏi, d kətne ahəl, pəsmam. Latne pəsmam. Bə Hərməz məṣloye ne, kəḏʕət? Hənne harke b Məḏyaḏ qayimi, bə Šaxxo.
1881. Bə Šaxxo məḏyoye ne asas. M bə Ǧanno ne. Hənne bə Bašše, eee, hani d bə Ǧanno kulle, bə ʕAbdalla-ṣliwo, bə Yarəm-bəčuq, bə Karto, hani kulle Ǧannokiye ne.
1882. Yaʕni kulle ḥšawən, taqriban kibox d əmmət, yaʕni kulle ahəl ne. Bas kulle əšme d bə Ǧanno aʕlayye ne. Hani kulle məḏyoye ne, lə kəḏʕina, asas m ayko ne. Yaʕni ḥaqiqa aḥna kəḏʕinalle məḏyoye.
1883. Ǧan: Bəṯr əmmi, huwewo ġalabe ḥadisat baq qəryawoṯo, šumaʕwo w əzzewo rahoṭo, lašan d mʕawən as səryoye.
1884. Xori Brahim: Lə kuḏəʕ, u medano lə ḥzeli. U medano lə šaməʕne w lo ḥzeli. Balki maḥkalle. Bas ḥa kayiso we. Mard we. Bi dukṯo, d ḥuḏ̣arwo, lə ṭurewo nošo b qaḥwe wa, b loqanta wa flan, lə ṭurewo nošo, d obe kallat. Huwwe ubewo. Mḥayṣewole əšmo kayiso.
1885. Ǧan: Abuna, i naqqa d bdele bu šuġlo, mən dəkkano ftəḥle?
1886. Xori Brahim: Əno ḥzeli, malḥaqli, d ftəḥle dəkkano d ʕəṭra.
1887. Ǧan: ʕAṭoro we?
1888. Xori Brahim: E, ʕaṭoro we, e.
1889. Ǧan: W bəṯr?
1890. Xori Brahim: Qunṭarat samwo.
1891. Ǧan: Mən yo qunṭara, Abuna?
1892. Xori Brahim: Qunṭarat, (kontrakt) mtaḥəd we. Musakwo šuġlone di dawle. U aġatiye samwo. Yaʕni barbariye, šuġle hawo we.
1893. Ǧan: Hawi rišo li baladiye d Məḏyaḏ, Abuna?
1894. Xori Brahim: Lo.
1895. Ǧan: Lə qayəm li rišuṯo ste?
1896. Xori Brahim: Lo, lo, lə qayəm. Ṣəroye lə qayəm b Məḏyaḏ. Rayyəs d baladiye, rišo d baladiye lə qayəm. M ayko kuḏaʕno. I ḥkume d Tərkiya, əmtiyaz l ṣəroyo ləwla. Hayo wa, parti we, u ḥa, d məskiwole, saymiwole rayyəs.
1897. Yaʕni ubiwole ar rayat dəṯṯe, huwewo rayyəs. Yaʕni i aġatiye du ṭayo, bu ṣəroyo wa. U ṣəroyo maqəmwo i aġatiye du ṭayo. I naqqayo ṭaye latwo. Kətwo 10-15 bote bə Nahrozo, 10-15 ste bə Mahmado, kətwo 10-15 bote ste mamur w mədone uṯewo.
1898. I naqqayo i ṣaraye b Məḏyaḏ wa. Hani wayye. Yaʕni ʕəbara mani wa i ṭayuṭo d Məḏyaḏ. D fayəš, kulle ṣəroye wa. Man kətwo ṭaye! Man kətwo moro d maftaḥ d femo!
1899. Ǧan: Abuna, i ṣaraye ema nqilo l Astəl? Ayna šato wa, koṯe l bolox?
1900. Xori Brahim: E. Bann 40 bdela. Bač 39 ftiḥo i qaḏiye. Kətwo mədir b Karboran, aṯele, hwele wakilo du qaymaqam b Məḏyaḏ. Ǧazəm Bag, mədir Ǧazəm Bag. W lann əstəloye w huwwe səmme u tadbirano. D Məḏyaḏ ste lə mtanalle.
1901. Nuri mərle: "Ṭr əzza i ḥkume l Astəl, laǧan aṣ ṣəroye d howən taḥt i kamšayḏi." Ḥalbuki huwwe fayəš taḥt i kamše dann əstəloye. Bəṯr mandamle, lə manfaʕle. Yaʕni lə ʕwədle biyya.
1902. Ǧan: Abuna, kibox d maḥkatli, aydarbo msaməm qariwi Brahim?
1903. Xori Brahim: Lo, latli haž.
1904. Ǧan: U mawtayḏe aydarbo hawi?
1905. Xori Brahim: Latyo səmomo. Ṭansiyon kətwole, u Brahim, u mḥasyo. Ṭansiyon kətwole. U mede, d šaməʕina, kəmmi b Mərde, fayər u ṭansiyon diḏe. Admo yo, fayər aʕle...
1906. Uḏaʕwo, d kətle ṭansiyon. Məralle əmmi: "Lə šotət ʕəraq falan w lə əxlət ġalabe." E, lə mṣanaṭwo. Hawxa Aloho hawile raḏ̣a. U ṭansiyon fayər aʕle.
1907. Ǧan: Abuna, u mawtayḏe, mən taṯir ṭrele ʕal as səryoye b Ṭurʕabdin?
1908. Xori Brahim: Ṭabi mʔaṯri ʕal u Brahim. U Brahim mərḥamwo. Mən kmanfəʕ, bəṯr mə d mayəṯ, Ǧan.
1909. Ǧan: Abuna, li qwarṯayḏe ġalabe nošo aṯiwo?
1910. Xori Brahim: Ṭabi.
1911. Ǧan: Koṯe l bolox, Abuna?
1912. Xori Brahim: Aydarbo lə koṯe l boli? Baš 56 wa.
1913. Ǧan: Məqqa kibowən an noše?
1914. Xori Brahim: ʕAs i naqqayo... lə kuḏaʕno, Ǧan. Taxmini ste...
1915. Ǧan: Ayko qwərwo, Abuna?
1916. Xori Brahim: Bi dayro. Kəlle u qawrayḏe bi dərto di dayro. Bi xaṣra ǧanubiye di dərto. U tarʕawo, d kəzze li maqbara, su tarʕawo, yəmkən kətle šafuḏe mədone. U qawrayḏe du Brahim tamo yo.
1917. Ǧan: Abuna, koṯe l bolox, kmo kuhne ḥaḏ̣ərwo bi qwarṯayḏe?
1918. Xori Brahim: Lo, lə kəḏʕina. Lə fayəš b bolayna. Hawile...
1919. Ǧan: Ḥasyo ḥaḏ̣ərwo, Abuna?
1920. Xori Brahim: Ḥasyo latwo b Məḏyaḏ.

VIII.

1921. Ǧan: Abuna, kibox d əmmatli, hat ema šamiʕət i zmərto qamayto b səryoyo?
1922. Xori Brahim: Mi naqqa d aṯi u ʕamano diḏan l Awruppa. Manfaqle ʕal Ṭurʕabdin, i naqqayo šaməʕno. Mede ḥreno m meqəm lə šaməʕno. Zmiroṯo, hawxa zmoro di ʕade...
1923. Ǧan: E.
1924. Xori Brahim: E.
1925. Ǧan: Abuna, bam məštawoṯo, hat ʕlaymo aw naʕimo, iḏa koṯe l bolox, am məštawoṯo b mən lišono zəmriwo?
1926. Xori Brahim: B Kurmanǧ, az zəṭoye (am məṭərb) d Məḏyaḏ. Kətwo zəṭoye b Məḏyaḏ, bə Mərado, əmmiwonne.
1927. Ǧan: Səryoye zəṭoye latwo, Abuna?
1928. Xori Brahim: Lo, ʕas ṣəroye səryoye m ayko kit zəṭoye? Kurmanǧ wən az zəṭoye.
1929. Ǧan: Yaʕni abadan lə hwele zmoro b səryoyo bam məštawoṯo?
1930. Xori Brahim: Latwo, latwo. Səryoyo lə šaməʕina. Kumarnox, hul d l aṯina lad dəkoṯani, l Awruppa, lə šaməʕina. Uʕdo harke manfaqqe u zmoro b səryoyo w gazetat w mazetat.
1931. Ǧan: Abuna, kit gabayna bi ʕito zangane di mosiqa, ema qṭiʕo i mosiqa mi ʕito b Ṭurʕabdin?
1932. Xori Brahim: Eee, aḥna bi ḥaraytaṯe qṭiʕo. Meqəm 150-160 əšne zəd. 200 əšne taqriban. Mi naqqa d qṭiʕi i madrase d Mor Gabriyel, i madrase d Nṣiwən, am madarəs rabani, qṭiʕo i mosiqa ste m gabayna.
1933. Ǧan: Abuna, maḥkəloxli ʕal əšme d ḥa kuhno yaḏoʕo kayiso bi mosiqa, man we, mən səmle?
1934. Xori Brahim: Ayna kuhno lə kuḏaʕno?
1935. Ǧan: Meqəm mə d maʕrena?
1936. Xori Brahim: Ha! Ha! ʕAzar Bar-Sabṯo yo, ʕAzar Bar-Subṯo yo.
1937. Ǧan: Mən səmle, Abuna?
1938. Xori Brahim: Hwele faṭəryarxo, hwele ḥasyo w bəṯr faṭəryarxo ste, Alo, mafəryono hwele. Maḥətwole, kətwole madrase b Ṭurʕabdin di mosiqa. Maḥətwole mosiqa bi ʕito w bam madarəs.
1939. Ǧan: Abuna, bəṯr bu doro ḥaṯo lawi mahwo w šqolo lašan m ḥaṯo, d mitadʕəro i mosiqa li ʕito?
1940. Xori Brahim: Lo, lo. Lo nošo mərle w lo nošo mnəʕle. Meqəm aḥna 30-40-50 əšne maḥətwolan ərġən bi Mart Šmuni. Bu zabno d Ḥasyo Tuma. Aṯele ḥa mərdalli, mawlafwole an naʕimayḏan.
1941. Hawile balki ḥamši əšne. Maḥətwolan, heš Ḥasyo Tuma saġ we, kumarno. Maḥətwolan ərġən bi Mart Šmuni, uṯewo ḥa mərdalli muḥewo ʕam aq qolayḏan, hawxa...
1942. Ǧan: Əšme mən we du mərdalli, Abuna?
1943. Xori Brahim: Ašər ṭaʕino, lə kuḏaʕno. M zawno yo, hawile zəd m ḥamši əšne, Ǧan.
1944. Ǧan: Kmo əšne mḥele bu ərġənano?
1945. Xori Brahim: Heš kfoyəš u ərġənawo bi Mart Šmuni. Eee kfoyəš, maḥoye layt, nošo layto, ṭralle, matrakke.
1946. Ǧan: Qay lə mawlaffe nošo?
1947. Xori Brahim: Meqəm latwo haqqayṣ əštiyaq l mede, Ǧan. U ʕəlmo lbiko baḥ ḥalat diḏe, bu šuġlayḏe, bu zor d samwo i idarayḏe, l uṯewo ʕal bole mede ḥreno. 
1948. I naqqa dowe u nošo ḏ̣aʕəf bi idara, anǧax d soyəm idara dan naʕimayḏe. Kməftakər, mən gədmawkelən w mən gəd maštelən, yaʕni u fəkər diḏe kule kmaltamle ʕal hawxa mede, lə kuwele haž mawxa mədone, lə kfašle.
1949. Ǧan: Abuna, kibox d maḥkatli, hat naʕimo, i ʕade du ṭlobo aydarbo we? Bi qamayto mən misamwo?
1950. Xori Brahim: Mwaṣṭiwo an nošaṯṯe. An nošaṯṯe w ahəl dəṯṯe, mwaṣṭiwonne w əzzənwo ṭəlbiwo. D ruḏ̣anwo, ubiwonne, w d lə ruḏ̣anwo, l ubiwonne.
1951. Ǧan: Abuna, i naqqa d ruḏ̣anwo, məqqa fayšiwo ṭlibe?
1952. Xori Brahim: Yaho, u ṭlibo latwe muhəm. Hən fayšiwo ġalabe w hən fayšiwo əšmo. Yaʕni mede maḥdud layt bu medano.
1953. Ǧan: Yaʕni d əmmina bu zəyudo məqqa fayšiwo?
1954. Xori Brahim: Hama kit hən fayiši ḥamməš əšne. Meqəm fayšiwo. Šato yo, əšto yarḥe yo, tarte yo. Yaʕni latwe maḥdud u medano.
1955. Ǧan: Abuna, i naqqa d əzzənwo lu ṭlobo, koṯe l bolox, d əzzewo kuhne aʕmayye? Mən saymiwo? Məbliwo mən aʕmayye?
1956. Xori Brahim: I naqqa d meqəm məbliwo ḥəmṣe w apšoṯo. Hano meqəm meqəm ha. Ḥəmṣe w apšoṯo məbliwo. Əzzewo u qašo qurewo u Yamino w uṯewo.
1957. Ǧan: Bas qašo əlla huwewo šamoše ste, Abuna?
1958. Xori Brahim: Baʕ šamoše tər diḏa kətwo bayn i ǧamaʕa, kətwo šamoše. Yaʕni xṣuṣi šamoše latwo.
1959. Ǧan: Han naqqa u qašo malwašwola i nišaniye?
1960. Xori Brahim: Lo ʕayni. U qašo mṣalewo, meqəm latwe hawxa. Mṣalewo w ubewollene hawxa.
1961. Ǧan: Abuna, bu zabnano bi məštuṯo i kalo, aydarbo manṭanwola lu bayto? ʕAl səsyo...
1962. Xori Brahim: ʕAl as səsye. ʕAl səsto.
1963. Ǧan: Abuna, haṯe ʕade wa bu Ṭuro kule?
1964. Xori Brahim: Aḥna b Məḏyaḏ hawxa wa.
1965. Ǧan: Mʕayno we i səsto, mən lawno gədhuwela?
1966. Xori Brahim: Lo ʕayni, səsto, hama d howe səsto.
1967. Ǧan: Muhəm səsto?
1968. Xori Brahim: Səsto, manṭanwola qəm u tarʕo du ḥaṯno. Ftilo, maḥtiwole nuro aʕle, mabrəmiwo i səsto w i kalo l ḥḏ̣ore w maʕbəriwola.
1969. Ǧan: Abuna, man gurašwo i səsto?
1970. Xori Brahim: Man d huwewo. Ḥa mi ǧamaʕa gurašwola.
1971. Ǧan: Abuna, i naqqa d manṭanwo i kalo l bə ḥaṯno, ayko makrəxiwola l ḥḏ̣or du ftilo? Bi dərto?
1972. Xori Brahim: Lo, qəm i darga. Qəm u tarʕo baroyo.
1973. Ǧan: Abuna, i naqqa d maʕbəriwo i kalo li dərto, man manḥatwola mi səsto?
1974. Xori Brahim: An nošaṯṯe, an nošaṯṯe.
1975. Ǧan: Abuna, bu ṭəmtiyo di kalo, kətwo noše ṭaqwo ṣəlaḥ bi hawa?
1976. Xori Brahim: Bu zabnayḏa kətwo. Bi ḥaraytaṯe latwo.
1977. Ǧan: Abuna, i naqqa d məfqiwo i kalo m lawġul, an noše mən saymiwo bi dərto?
1978. Xori Brahim: Mən saymiwo? Rəqḏ̣iwo, mən saymiwo.
1979. Ǧan: Hul d nəfqo i kalo?
1980. Xori Brahim: E, rəqḏ̣iwo, mən saymiwo...
1981. Ǧan: Hiyya w u ḥaṯno b iḏe d ḥḏoḏe huwanwo?
1982. Xori Brahim: Lo ʕayni. U ḥaṯno meqəm huwewo lalʕəl, l əzzewo. Huwewo ʕal ann əgore.
1983. Ǧan: Abuna, aḥna ste ḥzelan, i kalto ktəwro šarbo...
1984. Xori Brahim: Maydowa i šarbo b iḏa, hawxa, bu laḥto du tarʕo, məḥyowala w ʕəbrowa.
1985. Ǧan: Abuna, mən huwewo b gawe di šarbo?
1986. Xori Brahim: Latwo mede, xliṯo wa.
1987. Ǧan: Xliṯo wa?
1988. Xori Brahim: E, xliṯo wa.
1989. Ǧan: Abuna, bu zabnawo ste kətwo ʕade, u ḥaṯno d marəš kallat, huwwe ʕal i goro?
1990. Xori Brahim: E, kətwo. Mḥalaqwo, razwo, hawxa razwo kallat faruḏe, mḥalaqwolle ʕal qarʕe dan naʕime. W han naqqa xərbət xərbət dəṯṯe, hə hə hə...
1991. Ǧan: Abuna, kmo yawme gəršowa i məštuṯo bu zabnawo? Yawmo, tre, tloṯo?
1992. Xori Brahim: Aḥna d ḥzelan, yawme d ḥamšo maḥtiwo bayraq, meqəm... Mandelo, čike d masoso buwwe...
1993. Ǧan: Ayko mʕalqiwole?
1994. Xori Brahim: ʕAl qarʕe di goro du ḥaṯno. Uʕdo tle hawo. Lalye d šabṯo, yawme d šabṯo yo i məštuṯo, yawme d ḥəššabo ʕaṣriye, ṣafre d tre bəṭlowa.
1995. Ǧan: Abuna, bu zabnano kətwo ṣabaḥiye?
1996. Xori Brahim: E.
1997. Ǧan: An noše mən hadiyat məbliwo?
1998. Xori Brahim: Meqəm meqəm, diḏan, muklo məbliwo. W bəṯr məbliwo mədone w uʕdo məbliwo kallat, bi ḥarayto.
1999. Ǧan: Koṯe l bolox, bu caġ du muklo, mən muklone məbliwo?
2000. Xori Brahim: Kul ḥa mawbalwo šəkəl.
2001. Ǧan: Yaʕni sawal ṣaḥiḥo, saġ lə məbliwo?
2002. Xori Brahim: Lo lo. Latwo hawxa mede. Saymiwo muklo.
2003. Ǧan: U muklo man uxewole, Abuna?
2004. Xori Brahim: Am maʕzəme, aʕ ʕlayme əxliwole.
2005. Ǧan: An noše d bə ḥaṯno, xəd adyawma, muklo lə saymiwo?
2006. Xori Brahim: Bele saymiwo. I naqqa d ʕuyazwo, saymiwo.
2007. Ǧan: Abuna, bam məštawoṯo niše w gawre ʕam ḥḏoḏe rəqḏ̣iwo?
2008. Xori Brahim: Ṭabi lə ḥzelox? Lə malḥaqlox...
2009. Ǧan: Lo, Abuna.
2010. Xori Brahim: B lalyo w b imomo.
2011. Ǧan: Abuna, ag gawre mən šəkəl ǧule ləwšiwo?
2012. Xori Brahim: Ǧan! Ǧule di naqqayo, qəməsyoṯe ḥəwore w ṭrabzoniyat...
2013. Ǧan: Kibox d maḥkatli aʕlayye, Abuna?
2014. Xori Brahim: Qəməsyoṯo ḥəwore yarixe. Kətwo hən, maḥtiwo hawxa, ṭrabzonat b šəršibe. Bəṯr daṭ ṭrabzoniyat kətwo ḥaṣe nqiše w šafire.
2015. Ǧan: Aǧ ǧulani man samwolən, Abuna?
2016. Xori Brahim: Hənne saymiwolən. U ʕəlmo samwolən mu izar, mi šuqo ḥəwərto.
2017. Ǧan: An niše, mən šəkəl ləwšiwo?
2018. Xori Brahim: Səmoqo w komo. Ǧule səmoqe w gidan w ṣəwʕiwo an nošaṯxu (bə Ṣawoʕe).
2019. Ǧan: Abuna, an niše maḥtiwo dahwo b qḏolayye?
2020. Xori Brahim: Kətwo hən maḥtiwo dinore b qḏolayye, ak kaloṯo.
2021. Ǧan: Abuna, bu zabnano ag gawre, kətwo ʕade d ləwšiwo mede ʕal qarʕayye? Mən kətwolən, šafqat əlla ġer mede?
2022. Xori Brahim: Kəmam d ləḏḏa w fəṣeṭən aʕlayye w kətwo, d ləwšiwo fas səmoqo ste.
2023. Ǧan: Yaʕni haṯe ʕade wa?
2024. Xori Brahim: D kətwayye madaniye ġalabe, zangin flan, maḥtiwo kəmme səməqto di šərrabe, fas səmoqo.
2025. Ǧan: Abuna, aʕ ʕzime di məštuṯo, niše w gawre, qəm mən rəqḏ̣iwo? Dənnaga w zərnaye əlla kamanča?
2026. Xori Brahim: Kətwo hən, manṭanwo i dənnaga w hən i kamanča.
2027. Ǧan: Abuna, abadan latwo nošo, d zomər b səryoyo w ʕarabi?
2028. Xori Brahim: B səryoyo, b ʕarabi kətwo zməryoṯo. B kurmanǧi kətwo.
2029. Ǧan: Bu femo mqabəl d ḥḏoḏe nošo lə zumarwo?
2030. Xori Brahim: I naqqa d luwewo zəṭoye (məṭərb).
2031. Ǧan: Az zəṭoye əḏʕiwo səryoyo?
2032. Xori Brahim: Lo yabo. Kurmanǧ ṭaye wən, l əḏʕiwo.
2033. Ǧan: ʕArabi ste l əḏʕiwo?
2034. Xori Brahim: Lo, ʕarabi, a mḥalmoye, bele ʕarabi kəḏʕi. Zəṭoye mḥalmoye kətwo.
2035. Ǧan: Abuna, meqəm u damso du raqḏ̣o bi dərto huwewo?
2036. Xori Brahim: I dəkṯo d həwyowa msawayto, ʕal ann əgore, naqlawoṯo rəqḏ̣iwo, qəm at tarʕe rəqḏ̣iwo.
2037. Ǧan: Abuna, hat meqəm d məṭlobət, koṯe l bolox məštuṯo d nošo bi šawṯo, maḥkayli aʕla?
2038. Xori Brahim: Lo ašər. Məštawoṯo huwewo. Lo layt mede, layto, Ǧan.
2039. Ǧan: Koṯe l bolox bu zabnano nošo, d hawile məštuṯo basəmto, w noše, d maḥkele aʕla?
2040. Xori Brahim: Kul ḥa l goran du əmkan diḏe suyamwo. Yaʕni dann əmkanat diḏe.
2041. Ǧan: Šafiro, Abuna. Bu zabno d kətwo ṭlibo w m meqəm ste, midaqwo bərġəl?
2042. Xori Brahim: Aydarbo luwewo. Qay lə ḥzelox? Lə maṭətte lab bəreġəl? I Həmma w Hayaṯṯe d saymiwo u bərġəl xi məštuṯo.
2043. Ǧan: Abuna, ġer mi "Hema w Haye" mən zəmriwo bu dyoqo du bərġəl?
2044. Xori Brahim: Əmmiwo i "Hema w Haye", əmmiwola. Əmmiwo w zəmriwo ste aʕma. Kətwola zmoro ste.
2045. Ǧan: Abuna, i zmərtayo kəṯyo l bolox? Kibox əmmatlanyo?
2046. Xori Brahim: Lo yabo, m ayko, lə kəṯyo l boli. Lə koṯe l boli, bale zəmriwo ste aʕma. Kətwo maqam dad dəquqe.
2047. Ǧan: Abuna, i zmərtayo kəṯyo l bolox? Kibox əmmatlanyo?
2048. Xori Brahim: Lo yabo, m ayko, lə kəṯyo l boli. Lə koṯe l boli, bale zəmriwo ste aʕma. Kətwo maqam dad dəquqe.
2049. Ǧan: Abuna, i naqqa du dyoqo du bərġəl lətmiwo aʕ ʕlayme w aʕ ʕlaymoṯo di šawṯo kula? Əlla d Məḏyaḏ kula?
2050. Xori Brahim: Lo, kul ḥa bi šawṯayḏe we.
2051. Ǧan: Kul ḥa bi šawṯayḏe we. Abuna, əno bu zabno d maṭino, bu čaġ du šloqo, huwewo šəkəl d məštuṯo.
2052. Xori Brahim: Du dyoqo?
2053. Ǧan: E, bu zabnawo ste hawxa huwewo?
2054. Xori Brahim: Hawxa we, mi qamayto i ʕadayo wa.
2055. Ǧan: Abuna, i naqqa d nošo d məṭlabwo, an noše da tre gabe, bu zəyudo ʕal mən ḥayriwo? D əmmina, an noše di kačke, lašan xayifo d əmmiwo "e", ʕal mən bu zəyudo ḥayriwo. Ḥayriwo ʕal i ḥale du nošo, kətwo zabno, əno ste l qašti maḥkəlawoli əmmo: "U ḥa, d kətwole arʕo bi Waṭoye, xayifo ubanwole barṯo"...
2056. Xori Brahim: Bi Maṯno.
2057. Ǧan: E, lə kuḏəʕ, Abuna, maḥkaylan yo, haṯe mən wa?
2058. Xori Brahim: E, əmmiwo. Ḥa, ḥzeli, əno ste lə maṭinola. Əno lə maṭinola. Əmmiwo: "U ḥa, d luwele arʕo bi Maṯno, lə kubile aṯto." Əmmiwo: "Hano kafino gədfoyəš, faqiro yo." Yaʕni ḥaqiqatan u medano šaməʕnole əno.
2059. E, meqəm ḥaqiqatan ste, ḥur d umarnox, asasan, i ʕayše di dukṯayḏan ġalabe, mən kətwo? Bas maʕnawiyyan ʕayšiwo basimo. Ḥur! U ḥa, d samwole tre ṯawbe šuqo, ṣəwʕiwo ḥa lan niše, ṭurewole ḥa ḥəworo lag gawre.
2060. Hano, qaḏ̣i šuġle. Ṣʕuno ya zawgo d čəwerəx ya mede, samwole ʕabaye w čike d ǧule. W duwarwo, daworo. Aṯilele 10 ʕəlbe zad, gəduxewole, l aṯile, gədfašwo kafino. Yaʕni aḥ ḥaye, hawxa wayye meqəm.
2061. U ḥa, d luwewole məlk, kafino we. E, hawxa we. Zaqore wayye w u zqoro, mən knofəq mene? W kallat ste latwo, mede...

IX.

2062. Ǧan: Abuna, gədduʕarno w umarnolox?
2063. Xori Brahim: Mar mən?
2064. Ǧan: Məḏyaḏ, šaməʕno, an noše, d aṯən l Məḏyaḏ, kəmbaḥsi, kəmmi, aṯən flan mi Kaʕbiye w flan m flan dəkṯo. Abuna, kətlox maḏʕo ʕal hani? Man aṯi mi Kaʕbiye l Məḏyaḏ?
2065. Xori Brahim: Bə Čalma w bə Safar.
2066. Ǧan: Abuna, kit maḏʕo, ayna šato?
2067. Xori Brahim: Bəṯr bə Saʕido, lo, lə kəḏʕina. Layt tarix, Ǧan. Ayna šato aṯən, layt. Bir dawxa, d kṯawto mede latwo, kurmanǧiye wa.
2068. Ǧan: Abuna, i naqqa d aṯən, kito maḏʕo mab babe lab babe, mu femo lu femo, nošo d maḥkele, qayo aṯən?
2069. Xori Brahim: Lo lo lo. Lo tə mede.
2070. Ǧan: Mu ṣahwo aṯən, mu kafno aṯən?
2071. Xori Brahim: Lə kəḏʕina, mi taʕadda aṯən, lə kəḏʕina.
2072. Ǧan: Mu qaṭlo aṯən?
2073. Xori Brahim: Lə kəḏʕina, ḥarḥalda mi taʕadda aṯən. Zayido i ṭayuṯo, mətʕadanwo aʕlayye, ḥarḥalda mawxa mede.
2074. Ǧan: I Kaʕbiye ayko kəwyo?
2075. Xori Brahim: B Diyarbakər. Qriṯo hawxa bi xaṣra d hno...
2076. Ǧan: Azzoxla, Abuna?
2077. Xori Brahim: Lo. M bə rəḥqe ḥəzyoli.
2078. Ǧan: Abuna, man aṯiwo mi Kaʕbiye l Məḏyaḏ?
2079. Xori Brahim: E, lə kəḏʕina, man ne. Kəmmi, u Čalma, u Safar... Han naqqa lə kəḏʕina.
2080. Ǧan: A tre aḥunone wən?
2081. Xori Brahim: Abre d ʕammone wayye.
2082. Ǧan: Abne d ʕammone wayye?
2083. Xori Brahim: E.
2084. Ǧan: Aṯən w fayiši b Məḏyaḏ?
2085. Xori Brahim: E.
2086. Ǧan: Kəmmi, u ʕamo d Məḏyaḏ hawi mənayye?
2087. Xori Brahim: I naqqayo bə Griǧo ste b Məḏyaḏ wayye.
2088. Ǧan: Hənne ste mi Kaʕbiye aṯən?
2089. Xori Brahim: Bə Griǧo lo. ʕAtiqe ne b Məḏyaḏ.
2090. Ǧan: Meqəm...
2091. Xori Brahim: Bə Griǧo, ʕatiqe ne b Məḏyaḏ.
2092. Ǧan: U Griǧo... u aṣəl d Məḏyaḏ balki hani ne?
2093. Xori Brahim: Meqəm mənayye balki nošo layt. Bə Griǧo ne.
2094. Ǧan: Abuna, u Čalma w u Saʕido abre d ʕammone aṯən?
2095. Xori Brahim: U Safar w u Čalma w flan, aq qamoye qamoye...
2096. Ǧan: Aq qamoye qamoye?
2097. Xori Brahim: E.
2098. Ǧan: Aš šawtawoṯo ʕal əšmayye maḥtənne, Abuna?
2099. Xori Brahim: E. U Saʕido, u Čalma, u Safar.
2100. Ǧan: Hul l uʕdo u medano kmaḥkalle, bas maḏʕo rwiḥo layto?
2101. Xori Brahim: Layt layt! Hway amin, Ǧan, tə mede layto.
2102. Ǧan: Abuna, bəṯr mərlox, kito ġer ʕaylat ste... Aṯən m Mawṣal... m ġer dəkoṯo, kəḏʕatte? Bə Hərməz kəmmi, aṯən m Mawṣal. Ġer nošo aṯi m Mawṣal?
2103. Xori Brahim: Lə šaməʕno.
2104. Ǧan: Kəmmi, bə Šakkəre ste m Mawṣal ne?
2105. Xori Brahim: Bə Šakkəre, lo, lo. Bə Šakkəre w bə ʕAbdo Serti, hani pəsmam ne. Bə Qašo Dawud, u Buləs, bə Maqsi Murad, u Ǧəbro, hani pəsmam ne.
2106. Ǧan: M ayko aṯən hani, Abuna?
2107. Xori Brahim: M Səʕərt. Bu goman diḏi m Səʕərt ne.
2108. Ǧan: Abuna, bu zawno, d kətwox naʕimo, b Məḏyaḏ ġer mas səryoye w mak kaldoye, kətwo noše ġer ste? Həḏoye, Armənoye...
2109. Xori Brahim: Lo, lo... Həḏoye w armənoye b Məḏyaḏ lə ʕayəš. Lə šaməʕina, lo. Kətwo kmo bote hawənwo pəruṭ. Maqnəʕənne bu šuġlo w bak kallat.
2110. Ǧan: Hani səryoye wən w hawənwo pəruṭ, Abuna?
2111. Xori Brahim: E, səryoye wən. Hani bə Saʕido.
2112. Ǧan: Abuna, an nošani, d hawən pəruṭ, kowən l bolox?
2113. Xori Brahim: Lo yabo, meqəm mu Sayfo...
...

======
JInterviews: 03. Xʕ_Kf Xori-ʕAziz_Maḥbe.txt
Mu Faroso.

1. Šato 1997 azzi mu Swed l Bruksal b Balčiqa. Tamo kətwo ḥa ʕammo ʕiwarnoyo, əšme Fəṭrus Griǧo. Mədwoli əšme, meqəm b šato, b Gissen, b Almanya mu aḥunayḏe. Aṯiwo lu ʕaza di mḥasayto d ḥəlti Raḥəl, i aṯto d Xori Slayman, kuhno dak kaldoye b Mərde, b Omid w b Ṭurʕabdin.
2. Mbawabwoli, d samno qəbolo aʕme. Aṯino l Bruksal, ġer m əšme mede latwo aʕmi. Azzino gab ḥawri Nayəl Kənne, tamo ḥaloqo yo. Mərlile omər: "Ǧan, klay d qureno l aḥuni u Musa, huwwe gədmawbelox l gabe."
3. Aṯi w azzano. Maṭina l gabayye, bəṯr m čike d ǧġaliye, bdeli bu ftoḥo das səfoqe du qəbolo. Mḥaḏ̣rili. Mšareli bu qəbolo. ʕAl ḥḏoḏe balki saʕa lə yatiwina, aṯi talafon l bə ʕammo Fəṭrus m Köln.
4. Məranne bu talafon: "U kayiwaṯxun mayəṯ!" Bdalle kboxən w aḥna, latlan haž, mən yo i qəṣṣa. Hul d šalən čike, mšayelan, əmmi: "Yabo, kətwaylan ḥa xort, bu moṭor mafətwayle qaḏa, əḏʕinawo, gədmoyəṯ w uʕdo aṯilan u xabro du mawtayḏe." Əmmina: "Aloho mḥasele w foyəš rišayxun bsaimo."
5. Aḥna ḥaḏ̣ire, hawən kar, gədəzzən l Köln. W hawxa mbaṭelan u qəbolayḏan ste.
6. Daʕərno qḥiro li dəkkano du Nayəl. Mərli lu Nayəl: "B Aloho, Nayəl, mu Swed aṯino hul lark, xṣuṣi lu ʕammo Fəṭrus w kḥozət, mən hawi!" Ašər u Nayəl omər: "Ǧan, tox uʕdo, ytaw, d ḥulaqnox, ḥuzena, Aloho rabo yo."
7. Bu ḥloqo amṭeli baḥəs d Xori ʕAziz, u Nayəl omər: "Ǧan, Xori ʕAziz harke yo." Umarno: "M lebox kəmmət?" Omər: "Alo, harke yo, harke bəṯr mi dəkkanayḏi yo u baytayḏe. Huwwe w i baṯ qyomo lḥuḏayye kowən."
8. Umarno: "Nayəl, xayifo ḥlaqli w mawbeli l gabayye. Hani kmo naqqat ksamno talafon l Ṣṭanbəl lu ʕIsa Nəḥloyo w lu Yaʕqub Bətoyo, d saymili qəbolo aʕme, lawi. Əno bi ʕətmo kkuraxno aʕle w huwwe aṯili bu bahro. Nayəl, malizo kubəʕ, d əzzi l gabe."
9. Azzan. ʕAbərina l lawġul. Qayəm mu taxtayḏe, aṯi, dreli "šlomo, barəxmore, abuna!" Kəbli ʕal iḏe w omər: "Alo, mbarəx lawo, b šayno aṯutu. Ytawu, xlaṣu l taməhe."
10. Xaliṣina w yatiwina (ṭəbbax 1997). Ġalabe kayiwo w nafilo mi quwwe, ḥzeli. B lebi umarno: "Aʕʕaw! ʕAǧaba gədqodər məǧġəl?" Xayifo mšayeli ʕal i ṣəḥḥayḏe w mən kubəʕ d samno aʕme.
11. Madʕarle omər: "Mən ġamo lawo, de ftaḥ u taypayḏox." E, du šrolo kayiwo we, bas mḥayafno ġalabe, qay lo m meqəm qadərno d ḥuzenole. I naqqayo kayəs w zəd zəd qudarnowo madnowo maʕlumat mene.
12. Ḥatta am mədone, d l ubaʕwo, d nəfqi ste li ḥolo. Xaṣatan i masale di xəfyatiyayḏe, ubaʕnowo, d maḥkeli, bu asas mən we, d tfəkle d nofəl b iḏe di dawle. Bas lawi.
13. Bu zabno du qəbolo ġalabe maḥiso we. B dəqqa mṣanatwo ʕal aš šəwole. U šəwolo, d lə busamwole buwwe, xayifo umarwo: "Lə kuḏaʕno w lə koṯe l boli." Duʕarnowo ʕal ʕayni šəwole naqla ḥreto, han naqqa umarwoli: "Hawxa šewole pisin lo mšaylatli. Ma hani šeyole ne."
14. Ubaʕwo ġalabe, d məǧġəl ʕal at tərk w ʕal Kamal. I naqqa d uṯewo u šəwolaṯṯe, baṭlo lə buṭalwo, ubaʕwo d məǧġəl ġalabe aʕlayye. Abəʕno ġalabe, d uḏaʕno, u rḥomano, u nəbʕayḏe m ayko we?
15. Xori ʕAziz ʕal u kamalizim (kamaloyuṯo), ʕal u turkizim (tərkoyuṯo) lə kmətyaqanno, d qrele kṯowe. Yaʕni ideoloǧi kamalist w pan-turkist lawile w latwole. Duwewole, kumarno, dlo nəkfuṯo gədsamwo i propoġanda du medano w ḥatta gədʕubarwo l gabe, d kətwən 'türkči ye'.
16. Koṯe l boli, bi badaye daš šawʕi we (1970), kətwolan u abro du ʕammo d babi, ʕAmmo Musa. B ḥḏo dərto ǧiran wayna. Bas d huwewo ltomo gabayye, maḥkewo ʕal u Sayfo. Bu Sayfo ʕəmre 5-6 əšne we, bann 1977 mḥase.
17. Naqla gabayye ḥəngi d maḥkele ʕal u Sayfo w ʕal u ḏ̣ələm, d ṭrele lu Sayfo, mšayəlile, umarno: "ʕAmmo Musa!" Omər: "Mən yo, Ǧan?" Umarno: "ʕAmmo Musa, qay Aṭatərk ayko we, aḥna kqurena ba kṯowe du tarix bi lisa (ǧimnasiyum), kəmmi, huwwe maxlaṣle an noše kulle. Ma lə mʕawanlellxu?"
18. Omər: "Abri, Ǧan, aḥ ḥəmre d ḥaṣe da mšiḥoye, zaṭan lu yaqiḏo d Kamal təwrile. Bəṯr mu Sayfo lo bu amrayḏe šniqi ar rabe, d falət mu Sayfo? Lo bu amrayḏe ṣxiri am madarəs, aʕ ʕitoṯo w ad dayre, d kətwo?
19. An noše, d əḏʕiwo məlfiwo kaldoyo, səryoyo, hani, d kətwən kaṯowe, kulle bu amrayḏe qliʕi w mtaqtəli. Abri, lə kmaǧrena məǧġəlina, bas u hdomo du bayto da mšiḥoye ʕal iḏe d Kamal w bəṯr du Karro hawi.
20. ʕAl u mede, d səmme b qarʕe da mšiḥoye, ṭalobo no mu moryo Alohayḏi, bi briṯayo, ġer mi nuro di gihano, d lə ḥozən."
21. Bu zabno, d kətwi gab Xori ʕAziz, maḥwəleli tarte dosyat, kulle egroṯo w kṯawyoṯo. Omər: "Ǧan, lawo hani məd, grašən qopya elox w adʕərline bəṯr. Hani kibən medone ġalabe muhim. Kobaʕno d fərsatte.
22. Madam aṯət w kəmmat, gədforasno kṯowo b əšmox, aḥət hani ste ebe. Kobaʕno, kulle dlo giyošo appe, xəd kənne, d məfrosi."
23. Umarno: "Ṭrowe, abuna, ʕal aʕ ʕayne." W mədili mene, gəršili qopya w madʕərili naqla ḥreto luwwe. U mede, d mədli mene, kule mšarakli bu kṯowano. Kul lišono ste l ruḥe səmli.
24. Tawdi ġalabe li Maʕəlṯo ḥliṯo, d kṯəwlelan l ḥawro ʕAbdəlmasiḥ Bar-Abrahəm.

Maʕəlṯo

25. U kṯowano kowe u kṯowo da tloṯo mi ḥaləqto d "Beṯ Nahrin Dasto w Əno Maġrafto", d kfərsole Beṯ Froso Nsibin. Bəṯr ma kṯowe d Xori Brahim Haǧǧo w du ʕAmmo Išoʕ Qašo Malke qadər u Jan (Beṯ-Ṣawoʕe, JB), naqqa ḥreto d mqafe suhḏo lu tarixayḏan.
26. U suhḏo harke Xori ʕAziz yo. Hawi bi šato dann 1918. W hawile taṯir ġalabe rabo baḥ ḥaye du ʕamayḏan d Beṯ Nahrin d Tərkiya w b Tərkiya.
27. Ḥawro Ǧan səmle u qəbolano bi šato dann 1997, b Bruksal. Hul d maləmle u kṯowano, azze w aṯi l gab u Xori. Bəṯr rəzle kul mede d kibe taḥt əšmone, lašan u qaroyo d oḏəʕ, ayko mhaləx b gawe. U kṯowo, d mḥaḏ̣arle lu Ǧan, ḥa kibe fulaġle l arbʕo qəsmat:

A — Mahwo w šqolo ʕam Xori ʕAziz
B — Qəbolo ʕam i Xoriye Maḥbe (kumarno, baš šəwole, d mšayele li baṯ-qyomo, mzanganle u kṯowo mi naḥiye daš šəwole knəšyoye).
C — Dokumane kṯiwe b lišono tərki.
D — Qəsəm ṣaḥiḥo, b lišono səryoyo kṯobonoyo. Kṯiwoṯo mšakle. Hən mu Xori w hən lu Xori.

28. Bu falqo qamoyo bu lišono ṭuroyo kito karaze d Xori ʕAziz. Simo bann 1977, bi mdiṯo d Augsburg b Almanya. ʕAyni karaze — hiyya lo kaməlto — naḥətowa b Nsibin (mən 61/1, Ayləl 6747-1997). Tamo naḥətwoli kṯawto aʕma, xəd fušoqo. Mawxa harke mede ḥaṯo lə kmanḥatno aʕla.
29. Bu kṯowano, ʕal a kṯowe ḥrene, ḥzele mədone mġayre w ġalabe muhim. Am mədone mġayre, d kumarno, hənne ad dokuman ne. Hən mənayye lu Ǧan həwile mtarǧəme (xaṣatan hani du ingilizi). Hani maṭən lu Ǧan mu Xori w huwle rəxṣa lu Ǧan, d furasse.

Mahwo w šqolo ʕam Xori ʕAziz

30. Harke u Xori baš šəwole siyasiye ǧawab abadan lə kobe. Xaṣatan bu šəwolo du Sayfo, du Ḥtiyat, du Warləq (Varlik Vergisi). Xəd kəṯyo iḏiʕo, a tloṯ ḥadisatani li dawle d Tərkiya maḥtiwola qəm daʕ ʕame, d latwən ṭaye. Yaʕni as səryoye, ann armənoye, ar rum, ah həḏoye w ač čalkoye. 
31. Kəmhaymanno, lu Xori kətwole maḏʕo w fəʕolo baš šəwolani. Huwwe, mən dawro kətwole baš šəwole siyasiyani? Adyawma maḏʕo b iḏayna maʕ al-asaf layto. W kumarno, heš xayifo yo, d ḥa d gorəš xəṭuṭe ste.
32. Ġer mawxa ste ʕam i dawle d Tərkiya dayəm b əšme du ʕamayḏan məǧġele. Ḥatta kətwole ġalabe waṣiyat w širat li ḥkume d Tərkiya.
33. Hani mənne uʕdo mede lə kəḏʕina aʕlayye. Hal kule mede, d mqadamwo li dawle d Tərkiya, mu raḏ̣a di ʕito we? M lišona we? Aš šəwolani w ġer šəwole gədfayši, uʕdo dlo ǧəwobo.
34. Xori ʕAziz, bu zabno du qəbolo, ġalabe naqqa komər "... kkoyəw qarʕi, kətli tloṯo wariḏe naşife... w haw koṯe mede l boli, ṭaʕino..." Saləq lu ʕumrano, xabro ʕwiǧo, lə mərle mqabəl di ḏ̣aləmto d Tərkiya.
35. Ġalabe naqqa b həš kmaḏkər mədone, d latne muhim. W kəzze w koṯe aʕlayye. Harke ḥa kibe d mšayəl, hal Xori ʕAziz mi ḏəkra ḏ̣aʕif we?
36. B ġalabe dəkoṯo šəwole du Ǧan, kumarno, b maḏʕo ǧawab lə kubelən. Kmaḥwe aʕle, ʕal kul šəwolo maḥiso we. Ḥatta b dəkoṯo dəkoṯo hən maš šəwole, b qarafe krofəḏ, d mišaylile w kmadʕər: "... Ma hano šeyolo yo... lo mšaylatli hawxa šewole pisin...".
37. Harke ḥawro Ǧan, kumarno, klozəm duwele qanaʕa ṭaw meni.

Ḥaye du Xori

38. B karyo klozəm harke me ḥaṯo d ubeno aḥ ḥaye du Xori čike layime. Aḥ ḥaye d ruḥe b iḏe kəṯwile, b səryoyo kṯobonoyo. Mi kṯawtayḏe b šarḥ kobe lu Ǧan aḥ ḥayani, d maqḏ̣ele. Bu qəsəm du lišono səryoyo kṯobonoyo i kṯawto kmitahwyo, xəd kətyo.
39. Kmo nuqṭe mu mede, d šrəḥle lu Xori... U babayḏe u Skandar, kmaḥwe, heš bu zabnawo qrele bi Dayro du Zaʕfaran ʕarabi w tərki. Bu caġ du Sayfo i ʕayle kmahzəmo w kəṯyo ʕəṣyo b Məḏyaḏ.
40. I ʕayle du Xori heš hənne b Kfarze, ksaymi rišuṯo (aw aġatiye) bi qriṯo. Kmoyəṯ u babo, i emo kmaydo lan naʕime w kdəʕro li qriṯo. B Kfarze ḥozən u baytaṯṯe w ġer bote das səryoye hayide. Bi səbbe du Sayfo d səmme laṭ ṭaye.
41. B ʕəmro naʕimo kʕobər u Xori li madrašto, d markəwole lu aḥunayḏe, u ʕAbdo, bi qriṯo. Harke kyoləf səryoyo w ʕarabi qəm iḏe d malfono Gorgis u Tamarzi. Malfono Gorgis Tamarzi qrele bi madrašto dap proṭestan amarikan b Mərde.
42. Šato 1928 kməqṭəl u aḥuno du Xori u ʕAbdo. As sababe du qaṭlo mən wən? Kətwo? Latwo? Mede lə kšorəḥ u Xori. Balki ste bəṯre du qaṭlo i rišuṯo, d samwo u aḥuno, kətwo...
43. Bi qriṯo u ʕAbdo məḥšawwo ḥa mar riše rabe. Bəṯr mu qaṭlo i emo du Xori m ḥaṯo kdəʕro l Məḏyaḏ. Kyətwi bu bayto d bə qašo Ǧərǧo. Qašo Ǧərǧo kowe u babo d Xori Nəʕman. Harke Xori ʕAziz qəm iḏe d Xori Nəʕman kmoyəd yəlfono arbaʕ əšne. Naqla ḥreto kdəʕri l Kfarze.
44. Šato 1939, Xori ʕAziz kowe muxtar bi qriṯo. Bi šato dann 1942 kəzze li ʕaskariye. Ksoyəm 33 yarḥe ʕaskariye. Kdoʕər li qriṯo. Bi ʕito kmarkəw madrašto lan naʕime. W kofe malfono ʕal riš dan naʕime.
45. Bi šato dann 1952 kowe kuhno li qriṯo. Mi ḥkeye daḥ ḥayayḏe kyəlfina, aydarbo mʕayən kuhno li ʕito d Omid, bi šato dann 1957. W bəṯr aydarbo mtasləq lu darġo di xoritiye.
46. Han naqqa harke kbode u šuġlo asasi d Xori ʕAziz. Goya mi səbbe di ṭayuṯo meqəm mene w lo kuhno lə qadər d foyəš b Omid. Bas huwwe qadər, d soyəm ʕalaqat ʕam kul xaṣra: dawayər di dawle, ʕaskariye, ḥkume w am madrašyoṯo di dawle.
47. Meqəm d ṭore m Omid, məqqa ʕaylat səryoye kətwo, hani kubelanne. M Omid aydarbo əzzewo lu xdomo di ǧamaʕa b Ḥəsno d Zayid (Alʕaziz), b Urhoy w b Ḥəsno d Manṣur (Adiyaman). Bi šato dann 1969 ʕal iḏe d ḥasyo Ḥanna Dolabani kmisəm xori.
48. Bann 1975 b ʕAnqara i ḥkume kdəršo u šəwolo daw waqfat daʕ ʕitawoṯo. Xori ʕAziz kḥoḏ̣ər harke w kšore (!) u qaṭro. Aʕ ʕalaqat, d markawle l Xori ʕAziz b Omid, kḥuzena af firaṯṯe gab i ḥkume b ʕAnqara. Bu zabnano kuṯele xabro m Ṣṭanbəl, ʕal u mawto d Xori Samiyel.

A Kṯowe d Kṯəwle l Xori ʕAziz

49. Mede ḥreno, d lazəm gorəš bole du qaroyo, aḥ ḥaye mṭakse, d kətle lu xoriyo. A kṯowe w i kṯawto kməštaʕən dawro rabo baḥ ḥayayḏe. ʕAl u mamrayḏe baš šəwole yəlfonoye, xəd nošuṯo, teoloġi w ġer, huwwe hawi malfono d ruḥe. Aṯi ʕəmre laš 70, doblama d madrašto ʕəlayto latle. Mxabatle, d obe taz d doktora bi falsafe du dino.
50. Kətle kṯawyoṯo w mimre b tərki w b səryoyo kṯobonoyo. Ḥa mam mimrayḏe ʕal u šənoyo d faṭəryarxo Afrəm Barṣawmo yo. Bu mimrano ḥzeli ṣənʕa d lišono w omuruṯo gab u Xori.
51. Bi səbbe du maḏʕayḏe du lišono səryoyo kṯobonoyo qadər d xodəm i ʕito b ḥəṯoṯo d ġalabe kṯowe. Du qərowo, du zəwoġo, daṭ ṭukse, fanqiyoṯe, šḥime w kərrazat.
52. Bi šato dann 1970 kforəs kṯowo b lišono tərki, "Türk Süryaniler Tarihi". Maṭbaʕle 5 alfo freḏe. W mbarbazle b kul dukṯo. Ġalabe mene maṭi lar rišone b Tərkiya. 
53. "Türk Süryaniler Tarihi" w lo l nošo b ʕayno d nqodo lə nqədle. Mawxa af fawde d kibe, kulle fayiši w hawən, xəd an 'ayat' du Qurʕan, mqabəl das səryoye.
54. Komər bu bayto kətwoli zəd m 400 kṯowe. Huwwe kuhno, kobe statistik, kmo qərowe mqarawle. W baḥ ḥayayḏe mən rḥəmle w mən lə rḥəmle. Maṯxlo xi ǧġara ġalabe ruḥamwola, bas u alkol lə ruḥamwole.
55. Bu mahwo w bu šqolo, dawile ʕam u Ǧan, ġalabe naqqat kmaḏkər: "... u ǧawab bu kṯowayḏi kṯiwo yo".
56. U Ǧan kəmšayele ʕal u Sayfo. U Xori kməgrəš, ǧawab lə kobe w komər: "U Sayfo ʕal ač čalkoye we..." ʕAl a qṭile ǧawab lə kobe. Xəd kur səryoyo, luwwe ste kətle qariwe w raḥuqe qṭile w mḏ̣ayʕe.
57. U Ǧan abəʕ, d yoləf mawḏuʕ ḥreno mene. U mazlo d faṭəryarxo Afrəm Barṣawmo (bann 1920, heš huwwe ḥasyo) l Paris, lə knəšyo du šayno. U Ǧawab du Xori koṯe ʕal mede, d latle abadan ʕalaqa bu mawḏuʕ...
58. Ḥa maš šəwole muhim ste u šəwolo dam mḥalmoye yo. Qay w aydarbo hawən ṭaye? Harke ste u Xori kobe i aḏno karre lu Ǧan. U Ǧan lə kkole, kuṯele bu dawro baš šəwole d ʕal i Ṭaqqa du Dabbo b Məḏyaḏ, u msoko d ḥasyo Tuma, ʕal u Ḥtiyat, ʕal u Warləq (Varlik Vergisi)... mu Xori ǧawab layt.
59. Maḥəsli, ḥatta kəmġašəm b ruḥe w komər: "Lə kuḏəʕ, mən yo." Bas bi xaṣra ḥreto koṯe Qoǧamanoġlu u qaymaqam d Məḏyaḏ ġalabe kayiso l bole. W kmaḥke, aydarbo bu amro d Qoǧamanoġlu sim muxtar l Kfarze.
60. B ġalabe dəkoṯo maḥəsli, u Ǧan, lašan d manfəq mede mu Xori, zəd maš šəwole ǧawabat ḥaḏ̣ire maḥətwo b feme. B ġaye, balki d bode d məǧġəl, bas lə ǧġil. Kmaḥwe ʕal u Xori, ġalabe maḥiso we. Ġalabe naqqat i baṯ-qyomo Maḥbe b šaṭara, baǧ ǧawabat səndowale. B karyo əmmowa: "Ṭaʕalle, yabo, ṭaʕalle..."
61. Bu qəbolo, d hawi ʕam i baṯ-qyomo ste b ġalabe nuqṭe knəšyoye, ʕadat, ʕalaqat bayn daq qəryawoṯo, qadiro d obo maḏʕo ṭowo. Maṯlo i taǧara, d kətwo bayn l Kfarze w l ʕIwardo. Bu ḥaqlano lu Ǧan mazədle u maḏʕayḏan.

Ad Dokumane

62. Qəsəm mšaklo yo. Kubəʕ d fulaġnolle bu šəklano:

63. 1 — Ad dokumanani, falqo rabo mənayye du Xori ne. Hən mənayye teoloġye ne, hən mənayye ʕal u dino ne w hən ste ʕal i falsafe ne. Frisi (1965-1996) b dəkoṯe mšakle b karazat, d huwle. Harke u Xori kmaḥwe i qabiliye, d kətwole. Klozəm b ġalabe dəqqa, d məqroyi. 
64. Laʔan kḥowən mawaḏəʕ w nuqṭe mġayre. Mu ʕaqəl, mu yəlfono, mu fəhəm, mi ḥubo w mi kayisuṯo, i raḥa w u wəždan di basimuṯo, di nadame daḥ ḥaye w du mawto w d ġer mədone.

65. 2 — Harke u Xori mən komər ʕal Kamal w ʕal i tərkoyuṯo? (Atatürk, Türklük ile Süryanilere Dair Yazilarim). Ba kṯawyoṯani kmaḥwe as səryoye mən greʕe maṭəʕone ne l Kamal w l Tərkiya. B dəkṯo komər hawxa: "Türk Süryani Kadim toplumu, samimi vatandaşliǧiyla diǧer azinliktaki vatandaşlara işik tutarak kendi adinin (Süryanilik) başina — Türk — adini ekliyerek takmiş ve taktiǧina da gurur duymaktadir..." 
66. W ḥatta u Xori komər: "... Türkiye Cumhuriyeti aleyhinde bulunan, velevki Hz. Isa olsa dahi (iftira ettiǧi takdirde) inkar edeceǧim..." (f. 14, qəsəm du tərki). Hani w ġer ste, klozəm d məkle aʕlayye w minaqši ġalabe. 
67. Laʔan i klaytaṯe, klayto, kmankəro gəšmo w marduṯo d ʕamo, xəd u ʕamayḏan. Hawxa klayto məqqa kmaṣro i ʕito!? Hano ste šəwolo l ruḥe yo. Nəkoro w mankərone di həwwiye du ʕamo səryoyo, latyo ḥaṯo. Bu tarix kətlan taǧrubat ġalabe mu šəklano. Adyawma ste hawxa klaytoṯo, kḥuzena, kmiqadmi m laf riše di ʕito bu aṯro d Suriya, bu aṯro du ʕƏraq w ḥatta b ʕAmariqa.
68. Tərkiya bdela kməštaʕyo bu tarminoloǧi m "Türk Süryaniler" l "Türkiyeli Süryaniler". W ḥatta b ġer xawaṣər bdela kəmḥalqo dawsat, lašan d maḥləyo ruḥa b ʕayne dann awruppawiye. U sabab ste kəbʕo d ʕəbro lu ḤA-Ḥuyoḏo d Awruppa. Harke kmaḥwe Tərkiya taḥt ḥile kəbʕo d mġayro i ḥiyərto rasmiye, d kətla ʕal as səryoye. 

69. 3 — Bu falqano kmaḥke u Xori ʕal i haymonuṯo, d kətle b Kamal Aţatərk. Haṯe aydarbo zriʕo buwwe? (Ulu Önder Atatürk Gazi Mustafa Paşayi Niçin Seviyorum?). Bi kṯawtayḏe kmaʕle u Xori Kamal l darġo d nbiyo (payǧambar). Zəd m kul dukṯo, kumarno, harke klozəm b dəqqa d məkle. 
70. Laʔan u qliḏo, d qay maṭi u Xori lu mede, d maṭi, kdoməx bi xaṣraṯe. Ftiḥo həwle ruḥe li 'türkleştirme', d xləqla li dawle d Kamal. W bəṯr kowe (lašan i 'türkleştirme') u droʕayḏa u yarixo b gawe das səryoye. B kul dukṯo (xu greʕo, d howe maṣro bu moro) kəmnagəl qəm i siyase di 'türkleştirme', d maḥətla li dawle d Kamal. Bas zabne d bəṯrtər kowe maše l ġalabe ḥadisat siyasiye rabe.

71. 4 — I kṯawto ḥreto, d kubaʕla qraye b dəqqa aḥ "Ḥaye d Faṭəryarxo Yaʕqub" ne. Harke ḥasyo Ḥanna Dolabani kobe u ray diḏe, ʕal u axlaq d kṭoʕən u faṭəryarxo, heš huwwe ḥasyo. B ʕayni kṯawto kəmhaškər Xori ʕAziz, u fətono w fəsodo, d marfele l faṭəryarxo Yaʕqub b ḥaq d Buləs Bəhnam. Buləs Bəhnam bu zabnawo ḥasyo d Baṣra w d Buġdəd we.

Qəsəm dann Egroṯo: Mu Xori d kṯiw w Lu xori d kṯiw.

72. 1 — Kmo mann egroṯo kməǧġoli ʕal i šato dann 1964, i qaḏ̣iye d Qəbrəs. U Xori b iḏe dlo šawara b nošo d rab mene, mi ʕito kgorəš telġeraf l Maqaryos b əšme di ʕito səryayto. Bu zabnano Maqaryos, ḥasyo dar rum, w u rayṣi-ǧəmhur d Qəbrəs we. 
73. Bu čaġano hawiwo ḥarake ġalabe rabṯo mqabəl das səryoye b Ṭurʕabdin. Harke i dawle kmaqimo a mḥalmoye w ak kurmanǧ ʕal as səryoye. ʕAl u medano ḥawro Ǧan kobe maḏʕo rwiḥo bi kṯawtayḏe "I Masale d Qəbrəs" bu kṯowano.

74. 2 — Ḥərmo, d aṯile Xori ʕAziz, bann 1972. Kito ġalabe egroṯo bu medano. U sabab goya u maṯyo du Xori, dlo rəxṣa l Awruppa kowe. U šəwolo kule mġamġəmo ḥzeli. Maḏʕo kamilo layt aʕle. Bu ḥaqlano klozəm ḥa d boʕəṭ zəd, lašan d nofəq mede li ḥolo.
75. B hən mann egroṯo kito thomo baroyo l qašišo Fəṭrus Šuše. Xaṣatan mu Šam ʕAbdəlmasiḥ ʕIsa (bu aṣəl m Məḏyaḏ yo) kmawḏəʕ lu Xori, b šəkəl mdawzəno, aš šušoṯe d kowe bi faṭəryarxuṯo. 
76. Noše ġer ste kəmḥalqi femo l qašišo Fəṭrus Šuše. Mawxa ǧbərno d šumaʕno qašišo Fəṭrus Šuše, mən kətle bu medano w mərleli hawxa: "Əno w lo yawmo may yawme xabro ʕal nošo luwli lu faṭəryarxo. Hano latyo u məstawayḏi..." 
77. Mərle w kəmdawəm: "Xori ʕAziz, i naqqa d aṯiwo l Almanya, šaxṣi l əno, aṯiwoli egarṯo mu faṭəryarxo. Kəlla gabi. I naqqa d ləzmo, gədubeno qopya aʕla. Biyya u faṭəryarxo kobəʕ meni, awwəl d ḥuzeno Xori ʕAziz, d umarnole, d doʕər. U ṭalabano ʕam noše, hənne suhḏe, l qulayye mqadamli l Xori ʕAziz."
78. Kito qaḏ̣iye ḥreto. Kšəbho ʕayn laṯe. Qašo Yaʕqo aṯiwo l Almanya. Harke am marǧaʕ hawiwo šəwolo ʕam qašo Yaʕqo bə Səttike (kowe u aḥuno d ʕAbdəlmasiḥ ʕIsa). Bi qaḏ̣iyaṯe suhḏo d qašo Fəṭrus Šuše u ʕAdo bə ʕAdoka yo.
79. Qašo Fəṭrus Šuše iḏiʕo yo, heš m Məḏyaḏ, lašan i daʕwa di əmṯo, d ʕwədle. ʕAyni ʕwodo mdawamle b Almanya ste. Dayəm ḥaṣo hawi laʕ ʕlayme, lašan d ʕuwdi baḥ ḥuḏre. Mawxa qašo Fəṭrus Šuše, hawile noše dəžmən. W an nošani abadan latwayne talye.
80. Hani əbʕiwo, duwena b Awruppa ste greʕe lat tərk. Bi šato dann 1973 l ḥa mani (Sḥaq Xalaf) u Xori hawxa kkoṯəw: "Keşiş Bedrosun işine gelince... Onun işini de göreceǧiz, ama biraz daha zaman ister. (I masale d qašo Bedros ste... Gədḥuzena šuġle, bas kobəʕ čike d zabno)."
81. Harke koṯe šəwolo hal u təkliyo d qašo Fəṭrus Šuše kloyo b foṯe di ḥarake əmṯonayto, gəḏolo (xərboqo) du Xori yo?
82. Bann egroṯo d bəṯr kito, qay w aydarbo nqil u Xori l Ṣṭanbəl. L goran dann egroṯani, bann 1975, abəʕ d oṯe l Ṣṭanbəl. Bu zabnano ak kuhne, d kətwo, təhmiwole ftiḥo "ǧasus di dawle yo". B ġalabe dəkoṯo kfoyət.
83. 3 — Egroṯo, d kṯəwle w d aṯile m šaxṣat səryoye b Awruppa. Hən mənayye kḥowən ʕalaqat b taǧara. Yaʕni u Xori, kətwole ʕboro maddi m xaṣra ḥreto. W ġer mawxa kətwole mʕaš mi ʕito d Omid ste.
84. Noše kkəṯwi w kəbʕi mu Xori, d samme ṭalabiyat l Awruppa. Ṭlobo d waroqe rasmi lašan təqḏ̣iyo d šuġlone w ḥatta gəworo. Ax xadamatani kulle məṭləbiwo mu Xori.
85. 4 — Egroṯo l riše, l diblomat, l yalife w l farose.
86. Harke kito egarṯo kriṯo (1975) mu rayṣi-ǧəmhur d Tərkiya Fahri Korutürk (Faxri Qorutərk). Korutürk kəmqadəm tawədyoṯo lu kṯowo d "Türk Süryaniler Tarihi", d aṯile mu Xori.
87. W u Xori komər: "U kṯowano mšayaʕli l ġalabe rabe w pašawiye b gawe di dawle." Hawile mahwo w šqolo ʕam Mehmet Čelik. Čelik kṯəwwole kṯowo ʕal u tarix di ʕito səryayto. lu kṯowo d "Türk Süryaniler Tarihi", d aṯile mu Xori.
87. W u Xori komər: "U kṯowano mšayaʕli l ġalabe rabe w pašawiye b gawe di dawle." Hawile mahwo w šqolo ʕam Mehmet Čelik. Čelik kṯəwwole kṯowo ʕal u tarix di ʕito səryayto. lu kṯowo d "Türk Süryaniler Tarihi", d aṯile mu Xori.
87. W u Xori komər: "U kṯowano mšayaʕli l ġalabe rabe w pašawiye b gawe di dawle." Hawile mahwo w šqolo ʕam Mehmet Čelik. Čelik kṯəwwole kṯowo ʕal u tarix di ʕito səryayto. lu kṯowo d "Türk Süryaniler Tarihi", d aṯile mu Xori.
87. W u Xori komər: "U kṯowano mšayaʕli l ġalabe rabe w pašawiye b gawe di dawle." Hawile mahwo w šqolo ʕam Mehmet Čelik. Čelik kṯəwwole kṯowo ʕal u tarix di ʕito səryayto.

Yawmuno d Xori ʕAziz

88. Kbode u Xori, d mosək "Yawmuno" laʕ ʕlaqat, dawile ʕam i dawle d Tərkiya, 1957-1996 = 41 əšne. B iḏe kṯəwle. Bas kmətyaqanno, nəquṣo yo. Kule lə maṭi lu Ǧan. Bu "Yawmunano" kobe w kmawḏəʕ aʕ ʕalaqat mšakle, dawile.
89. 1 — Harke kkoṯəw aʕ ʕalaqat baroye, dawile ʕam əšmone d noše. Hən mənayye hani ne: u rayṣi-ǧəmhur ʕEvdet Sunay (Ǧawdad Ṣunay), u qumandan du qolordi, Faruq Guwantərk (Kolordu Komutani Faruk Güventürk), u mədir di amniye d Tərkiya kula, rišo di šəʕba qamayto Smaʕil Doquzoġlu (Ismail Dokuzoġlu), aḏəʕ l ġalabe riše siyasiye.
90. 2 — Kətwole mahwo w šqolo ʕam malfone w ʕam profasorin di uniwarsitat.
91. 3 — 2 ḥzirən 1966 Xori ʕAziz kmamḏe warəqto bak kuhne d Ṣṭanbəl. Harke kḏokər "məstaʕmeli u 'yetki' d kətwoli." Hano mən 'yetki' (ṣalaḥiye aw ṣəlṭa) we, m ayko madwole?
92. 4 — Xori ʕAziz, bi šato dann 1967, kmaqnəʕ i dawle, lašan d oṯe u Papa ziyara l Tərkiya.
92. 4 — Xori ʕAziz, bi šato dann 1967, kmaqnəʕ i dawle, lašan d oṯe u Papa ziyara l Tərkiya.

Qəsəm Səryoyo Kṯawbonoyo

93. Harke lu Xori kətle aḥ ḥayayḏe, d huwwe d kəṯwile. Bəṯr ste kətle kṯawto yarəxto ʕal u teoloġi. A ḥrene ste egroṯo, d maṭile w d mǧawable l noše kuhne bi ʕito səryayto w l noše, kaṯowe ne.

Ḥiyərto Ḥarayto

94. Xori ʕAziz hawi sabab w huwwe məštaʕele u dawro rabo, lašan as səryoye d məstaʕməli ʕal i ʕito (w b gawe di ʕito) xabro d "tərk"... bas aydarbo?
95. 1 — L Xori ʕAziz komər hawxa lu Ǧan: "Haka eli mǧarabwayli, l xwa noše ḥrene lə mǧarabbe..." D məstaʕməli lišono tərku bu ṭəkso (qərowo w ṣluṯo) di ʕito.
96. Ṭabʕan hano aṯoyo we mu fəhəm, d kətwole li tərkoyuṯo. Du šrolo ste hano məqqa luzamwo? Hal as səryoye kulle əḏʕiwo lišono tərki? Əbʕiwo hawxa mede? Kḥuzena bəṯr maṯe baw walayat rabe u stəʕmolo du lišono tərki bu qərowo məqqa maḏ̣ʕafle lišono səryoyo.
97. 2 — Bu kṯowayḏe (!) "Türk Süryaniler Tarihi" (1970) huwwe komər: "Mawḏaʕli as səryoyoe lat tərk." Du šrolo ḥa, d oḏəʕ w d mawḏəʕ aʕ ʕame l ḥḏoḏe, ġalabe šafiro w basimo yo. U asas ste, d howe qimo ʕal iqoro, heš basəmtər ste kowe.
98. Xori ʕAziz bu kṯowano kḥuzena, lo i ġayaṯe hawile. Huwwe hawile ġer ġaye. Haṯe ste, zəworo du tarix-siyasi das səryoye we. Bu šəklano kḥuzeno, hawi:
99. a) Bu kṯowo ksamlan 'tərk' w aṯoye ʕam at 'tərk' m Asya l Beṯ Nahrin.
100. b) Sayfo w Sayfe, d aṯi ʕal qarʕe du ʕamayḏan, b ḥa xabro ste lə kmaḏkarre. Zaṭan kmaḥwe aʕle, bi səbbe, d lə kobe mede ʕal u Sayfo, kobe ḥaq kamilo lat tərk, ʕal d səmme Sayfo aʕlayna. I naqqa d məṭyo lu Sayfo, kul səryoyo koḏəʕ, qṭili w nḥiri an nošayḏe ʕal iḏe dat tərk. Mawxa ste u qədamono d Xori ʕAziz klozəm, d misəm protesto.
101. 3 — Kul faṭəryarxo səryoyo, d aṯi ziyara l Tərkiya, Xori ʕAziz, kətle ṣawʕo bu təmtiyo. Ayko d maʕbərile w ayko ste d malqalle, tərk mətwile w tərk maqəmile. ʕAǧaba i klaytaṯe laf faṭəryarxe kətwolən haž mena?
102. Xori ʕAziz uḏaʕwo lišono tərki. U lišono mən dawro kətle w kməštaʕe bi "türkleştirme", ġalabe kayiso uḏaʕwola. Heš huwwe naʕimo, bi madrašto maḥəsle bu medano. Mawxa ste bi šato d sim "Soyadi Kanunu" (qanun du ġəyoro di kənye), kəmʕawən u qaymaqam Qoǧamanoġlu, d maqləbi ak kənyat das səryoye lu tərki.
103. W bəṯr ann əšmone daq qəryawoṯe du Ṭuro lu tərki. Bani klulle, Xori ʕAziz m kul lebe mšarakle bənne. Han naqqa harke kəmšayalno, ʕaǧaba, Xori ʕAziz d luwewo, gədhuwewo u ġəyorano əlla lo? Əno u ǧawabayḏe gudhuwewo w 'e' yo. Harke Xori ʕAziz kbode bu ʕwodayḏe (kowe ale) u rasmi lašan i dawle d Kamal.
104. I dawle d Kamal b mən mašəkowa w b mən lə mašəkowa, gəšt, Xori ʕAziz dlo zəʕṯo (w dlo ḥšowo) m nošo rišono di ʕitayḏe aw m mede huwle u mede, d abiʕo i dawle.
105. Hul d aṯi mene, b kul mede səmle w masəmle as səryoye greʕe kayise li dawle d Kamal. B feme komər: "... W kit dukṯo ḥreto ste, d mitawḏəʕila ad durumatani, lə kmitamiro..." (f. 48)
106. Bəṯr mu Sayfo bu Madənḥo kule kḥuzena u ʕamayḏan, mede maḏ̣ərono aw mede mhaddədono, laḥ ḥəkmat dad dəwal, d ʕayiši bənne, lawəlle. Haqqa zəʕṯo, haqqa ḥšowo l mən we? Aṣ ṣəlṭat bu Madənḥo dayəm abiʕi mu ʕamayḏan, d howe ʕamo greʕo dlo ḥaqqat w dlo ṭalab b ayya mede.
107. W du šrolo ftiḥo ste ṭalabe lə ṭləble. ʕAm hawxa dayəm mankarre u gəšmayḏe u əmṯonoyo w u knəšyoyo. W lo bas hawxa, kul naqqa dəšše w mdašdašše bayn dar raġloṯo. Haṯe mən ṣadaq yo? Kito maṯlo komər hawxa: "Lo yabo lo, Aloho hawxa ṣadaqa, lə kṭəwyo yəṣpara!"
108. U kṯowano ʕam dokumane m lebe d Xori ʕAziz sim. Ḥawro Ǧan Beṯ-Ṣawoʕe hulele fərṣa, d məǧġəl b rwiḥo, w hano kfurasle, xəd kṯowo, l kul nošo, d ḥoze aṯməl, mən hawi aʕlayna? 
109. Bu ʕwodano u Ǧan qadər d gole ʕam dokumane ʕal tarix mkasyo. Bas klozəm aʕ ʕəsri dosyat, d kətle lu Xori, b šəkəl maš šəklat d məmṭelən w d məfrosi. Hani yawmo meqəm b yawmo klozəm d nəfqi li ḥolo. Kibən ġalabe mədone, d heš d lə kəḏʕina!
110. Kətli haymonuṯo kaməlto, ənnu u kṯowano ʕam ad dokumanani gədfotəḥ nəqošo. U nəqošano klozəm d howe nəqošo manhərono, ʕam pozitiv w negativ, l kulan. Hano, xaṣatan hano, ġalabe muhim yo.

Masale d Qəbrəs

111. Bəṯr mu Sayfo (1914), bu ḥarb da tre (1940) i dawle d Kamal, Tərkiya, aṯila fərṣa ḥaṯto, d matimo aʕ ʕame mšiḥoye (armənoye, rum, gurǧoye, ponṭusoye w səryoye maḏənḥoye w maʕərboye), aḥ ḥəḏoye w ač čalkoye.
112. Qləʕla ag gawraṯṯe lu ḥtiyat. (Bu asas, Tərkiya lu qaṭlo qəlʕiwola. Bas ad duwal rabe xayifo maḥəsse bu bəwobo, d mḥaḏ̣arwola). An noše, d azzən lu ḥtiyat, fayiši əšne qṭiʕe man nošaṯṯe, mʕaḏbi bu ʕwodo. Daʕiri lab bote.
113. Heš lə maḥəsse, d əmmi "oxyay", maḥətla li dawle d Tərkiya aʕlayye, u ḥaṣlo du "Varlik Vergisi". Mablaġe samye maḥətla. U ḥa, d lə qadər d obe, ya mahzamle w ya ste me ḥaṯo qliʕ lu ḥtiyat.
114. Tayəm u ḥarb, u ḥtiyat w u "Varlik", hawi ġala, kafno, kewe, aṯi u qamṣo w aṯyo i raqqəke lu aṯrayḏan. Mahlakke an noše di dukṯo. Ḥeṭe, ṣʕore w zad haw miqafewo. Hawi həǧra rabṯo l Beṯ-Nahrin d Suriya, l Beṯ-Nahrin du ʕƏraq w Ləbnan w l ġer aṯrawoṯo.
115. I dawle d Kamal heš leba lə fayəḥwo. Naqla ḥreto aṯila m ḥaṯo ḥəǧǧe l iḏa: Qəbrəs.

Šato 1955

116. Am muxabarat d Tərkiya səmme b xaṣra b Qəbrəs ʕamaliyat du təḥriwo, kmaqimi ar rum ʕal at tərk. W bi xaṣra ḥreto maḥətte bombaye bu bayto d Kamal b Salanik bu Yawnan.
117. I naqqa d ṭiqo i bombaye, xayifo maṭi u xabrayḏa l Tərkiya. U radyo b ʕAnqara bi gave frəsle u ṭebo. An noše ḥanfe fanatik dat tərk w di ṭayuṯo, qayimi li raġlo b Ṣṭanbəl, b Izmir w b ʕAnqara ʕal ann armənoye w ʕal ar rum w ʕal ah həḏoye w ʕal as səryoye, d kətwo.
118. Dukkane, bote w ʕitawoṯe mtawqəḏi w msawanwo ʕam i arʕo. Qṭəlwo w ǧrəḥwo ġalabe noše. Bu šəklano Tərkiya qḏ̣ewole baw walayat rabe ʕal am mšiḥoye w ʕal ah həḏoye.

B Məṣər Šato 1954

119. B Məṣər Ǧamal ʕAbdəlnaṣər ʕam aḥ ḥawronayḏe bann 1952 ksoyəm inqilab ʕaskari. Kmadrən Malko Faruq mu ḥəkəm. Ǧamal ʕAbdəlnaṣər, 1954, mabdewole šalqa ḥaṯto bu ʕəlmo daʕ ʕarab, bi siyase.
120. Asas diḏa ste qimo we ʕal i təxmonoyuṯo-šoveniye di ʕaraboyuṯo (yaʕni pan-arabizm) w ṭayuṯo qšiṯo (yaʕni pan-islamizm). Ǧamal ʕAbdəlnaṣər xayifo markawlele ǧihaz d muxabarat, bu šəkəl du SS dan naziye b Almanya.
121. As sayome ste ḏəbbat naziye alman wən. Bu ʕəlmo daʕ ʕarab kətwo ġalabe naziye talye. Ar riše daʕ ʕarab əḏʕiwo bənne w mḥamanne. Bəṯr maf faransawiye d nafiqi m Suriya, u ṭukoso du gayso d Suriya laḏ ḏəbbat naziye dann alman maḥətte.
122. B zabno karyo an SS d Məṣər kəmkafri ġalabe nahire mšiḥoye (səryoye, qəpṭoye) bu Maḏənḥo. Knofəl zəʕto b lebe daʕ ʕame mšiḥoye. Ġalabe nahire ṭralle u Maḏənḥo w azzən l ġer aṯrawoṯo.

Šato 1957

123. Faṭəryarxo Mor Afrəm Beṯ-Barṣawmo qaḏmoyo kmišane b Suriya. B dukṯe d ʕayni šato b təšrin qamoyo kmisəm Yaʕqub tliṯoyo faṭəryarxo. Awwəl šuġlo kmoyəd, kʕozəm af faṭəryarxe ortodoks bu Maḏənḥo l knəšyo.
124. Harke Faṭəryarxo Yaʕqub tliṯoyo kəmqadəm, bu Madənḥo aʕ ʕitawoṯo ortodoks d saymi Ḥayla Salasiya (Ḥaylo di Tliṯoyuṯo) du Ḥabaš, rišo w malko siyasi l ruḥayye.
125. Laʔan faṭəryarxo Yaʕqbu ḥuzewo ak katolik w ap pəruṭ, kətte ḥaṣo b Awruppa, bas lo ann ortodoks. I fəkra rfiḏo man faṭəryarxe ḥrene. Faṭəryarxo Yaʕqub fayəš lḥuḏe bi fəkra w lə makliyole.
126. Mšayaʕle tre ḥasye qaṣədina lu Ḥabaš w bəṯr mənayye lo b mede huwwe ste azze lu Ḥabaš. Mqadamle u ṭalabayḏe l Ḥayla Salasiya w maqbele u ṭalab du faṭəryarxo.
127. Bu dʕoro l Suriya kmoyəd qarar b əšme di ʕito səryayto ortodoksayto w kəmšayaʕle (bi badaye dann 1960-yat) lam marʕiyoṯe di ʕito. U qarar kmoṭe l Omid w l iḏe d Xori ʕAziz ste.
128. Xori ʕAziz bi qamayto kqore u qarar. W kḥoze, u qarar, d mədle lu faṭəryarxo, tahlika rabṯo lašan Tərkiya. Kyotəw xayifo, kəmtarǧəm u qara lu tərki w kəzze, b iḏe kmaslamle lam muxabarat d Omid.
129. Harke Xori ʕAziz kobe fərṣa ḥaṯto li dawle d Kamal. I dawle kyətwo w kməftakro, aydarbo gədmaṣfiyono as səryoye, d kit b Ṭurʕabdin? I dawle kəmbawbo bəwobo w knofəq mene li ḥolo an nuqṭani d laltaḥ:
130. 1) Tərkiya həwla katfo l Xori ʕAziz, d howe huwwe rišo li ʕIto Səryayto Ortodoks b Tərkiya kula. Kəmḥaḏ̣rile darbo d nofəq w məǧġəl ba ṭboʕe w frose.
131. 2) B Qəbrəs am muxabarat dat tərk ksaymi ʕamaliyat du təḥriwo, mqabəl dat tərk.
132. 3) Tərkiya b Ṭurʕabdin kəmḥaḏ̣ro w kəmṣalḥo a mḥalmoye w ak kurmanǧ mqabəl as səryoye. I waḏ̣ife di ʕamaliye ste MIT ksaymola.
133. I dawle d Kamal kmašməʕo Xori ʕAziz w kəmmole: "B dukṯe du ḥasyo sowo aḥna kḥuzena, hat layəq li rišuṯo di ʕIto Səryayto Ortodoks." Xori ʕAziz kmoyəd u šuġlo b ǧəddiye w kəmḥaḏ̣ər ruḥe. Laʔan i dawla hulale ḥaṣo.
134. Bi ḥarayto 1963 kbodən aḥ ḥadisat du qaṭlo b Qəbrəs. Am muxabarat dat tərk kmaqṭəli bat tərk, lašan d saymi ray-ʕam b Tərkiya. (Bu ḥaqlano lašan zəd maḏʕo, ḥa kibe d ḥoyər b kṯowo d "Bay Pipo", S. Yalçin & D. Yurdakul, Eylül 2001, Doǧan Kitap, Istanbul).
135. Xori ʕAziz b əšme di ʕito səryayto w huwwe, xəd rišo ela, kgorəš telġəraf ġalabe qašyo l ḥasyo Maqaryos, u rayṣi-ǧəmhur d Qəbrəs. U telġəraf, xəd kətyo, kubele laġ ġazetat b Tərkiya ste.
136. Ḥasyo Ḥanna w ak kuhne ḥrene kmišawši ʕal u mede, d səmle l Xori ʕAziz. Ḥasyo Ḥanna xayifo kmakle Xori ʕAziz mi kohnuṯo. Ak kuhne kməfloġi w kowe gušgušyo bayn das səryoye.
137. Bi ḥarayto dann 1963 koṯən tre mḥalmoye, ḥawrone das səryoye, l gab Xori Nəʕman l Məḏyaḏ, kəmmile: "Hwawu maḥise, i dawle kəmṣalḥo a mḥalmoye w ak kurmanǧ mqabəl dəṯxu. Mṣaleḥu ruḥayxu, i niye qaṭlo, xəd u Sayfo yo."
138. Xori Nəʕman kmaškarre, ʕal d aṯən l gabe w mhaškarre u mede, d kowe, kəmqadamme kallat. A mḥalmoye rfəḏḏe, d maydi kallat, w azzən.
139. Xori Nəʕman huwle xabro lar rabe das səryoye, d kətwo b Məḏyaḏ. Yatəw aʕmayye w šrəḥlelən bi ʕito d Mor Barṣawmo u mede, d maḥkalle la mḥalmoye. Bi ʕito kmiməd qarar, d mxabri u faṭəryarxo.
140. Bu yawmayḏa kməkṯəw egarṯo w kmišayʕo ʕam qačaxčiye səryoye li Qaməšlo. W mi Qaməšlo lu Šam lu faṭəryarxo. U faṭəryarxo knoqəl i ḥadisa l Kamil Šamʕun, u rišo du gabo dann Aḥrar b Ləbnan.
141. Kamil Šamʕəun ste bu dawro kmalḥəq i ḥadisa l Paris, lu rayṣi-ǧəmhur C. De Gaulle. W Paris kobo noṭa l ʕAnqara, li ḥkume, b riša ʕƏsmat u Karro. I ḥkume d ʕAnqara kmidaywəno, ʕal aydarbo maṭi xabro l Awrupppa. Han naqqa bdele baġ ġazetat knofəq, b Ṭurʕabdin, baʕ ʕitawoṯo w bad dayre kito 'telsiz' (lasəlki).
142. 8 b oḏər 1964 yawme d šabṯo nafəq Ṣaləḥo (mḥalmoyo we) u dalolo, baz zabəqone d Məḏyaḏ kəmhawər: "Ramḥəl kito miting (halxo - ǦB), noše lə kowe, d nofəq l larwal, mniʕo yo mi ḥkume."
143. Deri yawmo ḥəššabo an noše səryoye l ʕito l azzən. Kulle mḥaḏ̣arre ruḥayye lu dəfoʕo d Məḏyaḏ̣. Ġalabe səryoye maq qəryawoṯo, d l ḥḏ̣or d Məḏyaḏ, aṯənwo l gawe d Məḏyaḏ.
144. I Mḥalmayto kfixo l Məḏyaḏ. Kalən bu Dörtyol, qəm u haykəlo d Kamal. Mdabrono b rišayye kətwolən Ǧamil Išlar (Cemil Işler), ḥa m Astəl. Malfono we bu čaġawo bi madrašto di 'orta'.
145. Ǧamil Išler ḥa ṭayo w tərk ḥanfo we. Abadan lə ruḥamwo as səryoye. U mdabrono ḥreno ste Mḥammad ʕAli Ariqan (M. Ali Arikan) we. Hano ste mḥalmoyo we. Am mdabrone ḥrene ste Ziwar Mahmado, u rišo di baladiye b Məḏyaḏ, w u qaymaqam we.
146. Hani bu rišo wən. An noše, d mʕawanne m bayn daṭ ṭaye d Məḏyaḏ ste, ḥa mənayye Rəfʕaṭ u daktor we. M bə Nahrozo kuwewo.
147. Bu miting (halxo) Ǧamil Išlar səmle ǧġaliye ġalabe msamamto mqabəl da mšiḥoye w di mšiḥuṯo b tərki w mərle: "Ya ann aḥunonayḏi, b Qəbrəs ak kəfure dar rum kul yawmo kqəṭli bann aḥunonayḏan aṭ ṭaye tərk. Haṯe latyo lo awwəl w lo axər.
148. Klozəm d tulena u ḥayf dəṯṯe w lə ṭuʕena u qaṭlo, d kməqṭoli. Ḥuru, harke qəm nḥirayna, kito ʕayni noše. Hani ste, xar rum d Qəbrəs, mšiḥoye ne. Aṭlahiye lə kowe, d ubenalən.
149. Bas adyawma harke bas halxo gədmhalxina, mede ḥreno lə kowe. W harke tayəm u lyomayḏan. Yalla kul ḥa l bayte."
150. An noše, i naqqa d maftalle ḥaṣayye l Məḏyaḏ, bdalle baṣ ṣuʕre li Ndaṯ Aloho, l Mšiḥo w saymiwo ṣlibo b ṣawʕoṯayye w rayqiwo aʕle. Kətwolən ḥmoro, b qḏole ṣlibo mʕalqo, bu mḥoyo mgargəšiwole w muḥanwole baḥ ḥaṭroṯo. Dlo ḥadisa tayəmwo u halxo, d səmwolən la mḥalmoye.
151. Bəṯr mi ḥadisaṯe ġalabe ʕlayme qṭəliwo bi ʕaskariye, ʕal d kətwən ṣəroye. Bəṯr bdela i həǧra l Almanya.

I Xəfyatiye d Xori ʕAziz

152. Šato 1980 bu yarḥo d ayləl i ʕaskariye mədla u ḥəkəm b Tərkiya. Bu zabnano b Stockholm huwewo ġalabe halxe, mqabəl du ḏ̣ələm, du ḥəkəm ʕaskari b Tərkiya.
153. Naqla daʕoro no mu halxo w aṯoyo lu bayto. Bu tren kyotəw aʕmi ḥ zaza m Ḥəsno d Zayid (Alʕaziz). Əšme ʕAli/Ali Gültekin. Ḥa ʕalawi we. Huwwe ste bu halxo we w yatiwina gab ḥḏoḏe.
154. Bdelan bi ǧġaliye mas semoloye w maʕ ʕlayme qawmoye dann 60-70-yat. Mšayele meni omər: "Ma Omar ʕAyna (Ömər Ayna) latwe səryoyo?" Umarno: "Lo. U mede, d kuḏaʕno, ġer mu Brahim (bə ʕAdoka) səryoyo latwo."
155. Bəṯr mġayarle w omər: "Ǧan, kətwolxu qašo. Əno heš b Alʕaziz uṯewo ġalabe l gabi. Kətwoli dəkkano, mzabannowo biyya kṯowe. A kṯowe mniʕe kulle, lawġul wən. B gnowo mzabannowolən. Bas d uṯewo ḥawro, d məǧġəlina mede sər l tamo ʕəbrinawo.
156. U qašo ste ḥa mənayye we. Əšme mən we? Ḥa ġalabe ġalabe nahiro we bu tarix w bu dino." Gaḥəxno omər: "Qay kgəḥxət, mərli mede ʕaǧobo." Umarno: "Lo, bas hawo d kəmmət aʕle, Xori ʕAziz yo əšme w zlam di dawle yo."
157. Ḥərle b əno w qaləb rang diḏe, omər: "M lebox kəmmət?" Umarno: "E, w huwwe we u məštaylono mu šəwolo dak kurmanǧ bi dukṯayḏan." Omər: "Yabo, bi maḥkame xəd ṯbat mašməʕalli i ǧġaliyayḏi, fayəšno mḥayro, aydarbo griš hawxa ḥəs diḏi." Umarno: "Huwwe we, kətwole tayp taḥt ǧule." Omər: "Alo, ġalabe əzzewo laf larwal." Umarno: "Mbadalwo u šərito du tayp, lašan d gorəš." Fayəš mdamro w bəṯr mi naqqayo lə ḥzeli.
158. Xori ʕAziz, i ʕalaqayḏe ʕam an noše di dawle m zawno yo. Bas rasmi d ʕabər lu MIT bi badaye dann 1960 yo. Amma qay ʕabər, mən wa i fəkrayḏe? Adyawme ġalabe ṣaʕbo yo u ǧawabayḏa. Bas kito mədone, d ḥa kibe məftakər bənne.
159. Ḥa mənayye u qaṭlo dan nošayḏe kibe d howe. As səryoye bəṯr mu Sayfo ġalabe twiri w fayiši qəm i kamše dann aġawiye dak kurmanǧ. Zaṭan an nošayḏe lan noše dann aġawiye m lišone dann aġawiye qṭili.
160. Kowe d howe hano, lašan d tole u ḥayf dan nošayḏe mak kurmanǧ ʕal iḏe di dawle.
161. Da tre kowe, d howe u xaṭ siyasi, d kətwola li ʕito. Yaʕni hwawu maṭiʕe w greʕe li dawle w li ḥkume. W da tloṯo ak kuhne dlo mʕašat wən w u kalla, d maydiwo mi ʕito, lə makfewo li maʕišaṯṯe. Sniquṯo du kalla. W kowe d howe ġer sababe siyasie w knəšyoye ste.
162. Xori ʕAziz bi badaye daš 70-yat kətwole ḥurmo mu faṭəryarxo. Aṯi l Məḏyaḏ. I naqqayo b Məḏyaḏ kətwo Midyat Kültür Derneǧi (Ḥuḏro Marduṯonoyo d Məḏyaḏ). Ġalabe šəkwat azzewo li dawle, ʕal u ḥuḏro, ənnu kʕowəd bi umṯonoyuṯo oṯurayto.
163. Ah hadomayḏe miʕaqbiwo b lalyo w b imomo. Ah hadome kulle əḏʕiwo Xori ʕAziz, zlam di dawle yo, bas ftiḥo nošo lə qudarwo d omər.
164. Mašmaʕle aʕ ʕlayme du ḥuḏro, gədmṣale bi ʕito d Mor Šarbe, w kobəʕ d ḥuzelən. Tamo bəṯr mi ṣluṯo krəzle karaze. Bi qamayto abəʕ maʕ ʕlayme, d nəfqile moro w d mitaqəm u ḥurmo m aʕle.
165. Bəṯr huwle dars tarixi w mərle: "Aḥna oromoye na, latna oṯuroye. Ann oṯuroye qašye, ḥanfe w ḏ̣əlume wən. Aḥna bəṯr d hawina ṣuroye w mšiḥoye mtaraklan i oromoyuṯo. Uʕdo kʕayšina b Tərkiya, klozəm maṭiʕina w d maqbibilna aq qonune, d kito ʕəl minayna. Aḥna lə kmaləqlan, d oṯena mqabəl di dawle. I dawla u toġo d qarʕayna yo w hawxa klozəm d maqbilinala."
166. Xori ʕAziz, bi foṯo ḥawro kayiso we ʕam ak kuhne daʕ ʕitawoṯe ḥrene. Yaʕni, xəd ak kaldoye w xəd as səryoye katolik w xəd ann armənoye w xəd ar rum. Bas, bas d musakwo mede naʕimo ʕal lišonayye, mxabarwole li dawle. U medano səmle ḥatta bak kuhne səryoye ortodoks ste.
167. Qašo Slayman bəṯr hawiwo xori li ʕito dak kaldoye b Mərde w l Məḏyaḏ w laq qəryawoṯe, d l ḥḏ̣ora. Bu aṣəl huwwe mi ʕayle daṣ Ṣawoʕe we b Məḏyaḏ.
168. Kule pele əzzewo l Omid (Diyarbakər), mṣalewo li ʕaskar du NATO. Xori ʕAziz huwle xbariye aʕle di dawle d Tərkiya, "ənnu Xori Slayman Beṯ-Ṣawoʕe ǧasus d Briṭanya yo."
169. I ḥadisaṯe kǧəryo bi šato dann 1967. Xori Slayman kməgrəš m laf u MIT ġalabe naqlat l Omid w kmihadəd. Mi zəʕṯo kmuṭele habṭa w knofəl kayiwo. Bəṯr b šato bi ḥarayto du rabəʕ dann 1968 kobe ḥaye w kmənqəl. Xori ʕAziz bəṯr huwwe bdele kxodəm xadamat ʕitonoye bu NATO d Omid li ʕaskar.
170. Bəṯr mi šato dann 1970 bdela li həǧra das səryoye madənḥoye w maʕərboye l Awruppa. Harke b əšmayye kəmšakli ḥuḏre. Knəfqi baġ ġazetat w kməǧġoli ʕal mədone, d latne qbile b Tərkiya.
171. Xori ʕAziz w ġer kuhne kmitašməʕi (m laf ar riše di dawle) bu medano. Xori ʕAziz, ʕal d kətwe bu zabnano ḥrimo mu faṭəryarxo, aṯi l Awruppa. Markawlele b kul dukṯo noše muxbərǧiye bayn das səryoye.
172. Bu darmo dam muxbərǧiyani kmaləm maʕlumat ʕal an noše faʕole bu ḥaqlo di əmṯonoyuṯo b Awruppa. Hiw ʕal iḏayye əšme d ġalabe noše lu MIT w laq qonṣoloṣat d Tərkiya b Awruppa kula.
173. Bann 1977 aṯi Xori ʕAziz lu Swed. I naqqayo i masale du əšmo səryoyo w oṯuroyo ġalabe qadiḥo we bayn das səryoye. Xori ʕAziz fayəš arbʕi yawme bu Swed. Bu zabnano b raġle azze ġalabe naqqa lu qonṣoloṣ d Tərkiya b Stockholm.
174. Maṣərle esore bayn lu qonṣoloṣ w lu Ḥuyoḏo Suryoyo. I naqqayo bu rišo du Ḥuyoḏo Suryoyo kətwo u Sabri ʕIwarnoyo. Kowe u abro d qašo Išoʕ. ʕAm ḥḏoḏe səmme listat d əšmone w masləmənne lu qonṣoloṣ d Tərkiya. Hawxa listat hiwi b Almanya ste lu qonṣoloṣ d Tərkiya.
175. Xori ʕAziz bəṯr mu Swed azze l Almanya. Tamo ste səmle ʕayni mədone. Yatəw rasmi ʕam u qonṣoloṣ d Tərkiya b Berlin. Nafəq baġ ġazetat tərki w mərle: "B Tərkiya ḏ̣ələm layto ʕal as səryoye." Ḥatta kmo naqqa nafəq baġ ġazetat du Swed ste w ʕayni mede mərle.
176. Ḥa man noše, d hiw əšme b Awruppa lu qonṣoloṣ w li dawle d Tərkiya, Qašo Fəṭrus Šuše yo. Bəṯr mena, ʕal d lə maṭəʕle bu 'buyono' (!) du faṭəryarxo ste, ḥrim mi kohnuṯo m laf ḥasyo ʕIsa b Hollanda. Du šrolo, u ḥurmo d ḥasyo ʕIsa, latle ʕalaqa bu buyono du faṭəryarxo.
177. Bu ʕakəs u ḥurmo, u taṯirayḏe kmoṭe l Xori ʕAziz. Laʔan a tre, ḥasyo ʕIsa ste w Xori ʕAziz ste, mqabəl du ʕwodo umṯonoyo wayne. Ḥatta i fəkra du 'buyono du ḥurmo' m laf Xori ʕAziz hiwo baš 77 (1977) lu faṭəryarxo bu Šam. Xori ʕAziz mqabəl di ḥarake umṯonayto b ǧabha ġalabe rwəḥto ʕwədle, bas lə qadər d moḥe ḥaṣa bi arʕo.
178. Xori ʕAziz, bi səbbe d kətwe maṣro bi dawle, mʕawanle ġalabe noše ste. Xaṣatan b Tərkiya. Ḥḏo mənayye u təxliṣo di kalo d bə Dənye yo. U abraṯṯe, u Sabri, huwewo b Almanya. Heš huwwe meqəm d əzzewo l Almanya, ʕuwadwo b Malaṭya.
179. Tamo huwwe w ḥḏo ʕalawiye rḥəmme ḥḏoḏe. Baš 70 aṯi bu əzən, lašan d gowər w d əzze l Almanya. I naqqa d azze, d soyəm ann awraq diḏe bi ṣaraye di ḥkume b Astəl, layimo Astəl kule l ḥḏor di ṣaraye.
180. Bi zoriye šqəlle i kačke w mahzəmulle. Fayišo gabayye 6 yarḥe w bəṯr b lalyo b ḥamal lalye d ḥzirən qadiro d mahzəmo w aṯyo l Məḏyaḏ. Lam məḏyoye mḥamalle i kačke. Laʔan hawyowa masale d namus.
181. Ġalabe lalye hul ṣafro buġre da tfənag ʕəwdiwo. I ṭayuṯo d l ḥḏ̣or Məḏyaḏ kul lalyo mḥalqowa ʕal šawṯo b Məḏyaḏ. 
182. Bə Dənye, hənne ste bu aṣəl m Kfarze wən. Huwwe xabro, hənne w am məḏyoye, ʕam ḥḏoḏe l Xori ʕAziz. Aṯi ʕam ǧamsa-tarte d ʕaskar w mədle i kačke m Məḏyaḏ l Nṣiwən w bəṯr l Omid, m tamo ste l Ṣṭanbəl. W hedi azzawo l Almanya, xaləṣowa.
183. Ġer hadisa, daktor Malak Šarəke, heš ṭalaba bi uniwarsita b Ṣṭanbəl we. Ḥa mah hadome d ṬDO (Ṭukoso Dimuqraṭoyo Oṯuroyo) we. Bu rabəʕ dann 1972 daʕoro mi Qaməšlo l Nṣiwən kmanṭe aʕme buyone w kṯowe d ṬDO w kməmsək bu ḥdud b Nṣiwən. Bu lalyaḏa Xori ʕAziz kəzze l Nṣiwən w kmaxləṣ u Malak.
184. Bəṯr u MIT kobəʕ m Xori ʕAziz 'rapor' ʕal ṬDO. U Xori kbode kboʕəṭ ʕal ann esore w ʕal aʕ ʕalaqat, d kətle l ṬDO. Bann 1974 kkoṯəw egarṯo lu Iran, l Tahran, l mgalṯo d 'Oṯur'. Kəṯyoleyo.
185. Kəmʕaqəb aš šušoṭe di ḥarake umṯonayto oṯurayto w i ʕalaqayḏa ʕam ak kurmanǧ bu Iran w bu ʕƏraq. Bəṯr kəzze li Gozarto. Bi Qaməšlo w l ḥḏ̣ora kobəʕ man noše d koḏəʕ, d huwalle muxbərǧiye ʕal ak kurmanǧ w ʕal as səryoye, d kʕəwdi mqabəl d Tərkiya. Hən man noše rfəḏḏe w hən ste b kallat maqnəʕile.
186. Bəṯr b ġalabe əšne (1980) u 'rapor', d huwle l Xori ʕAziz lu MIT, kmoṭe lam muxabarat du Swed m Tərkiya. Xori ʕAziz bu rapor, d huwle, kmawḏəʕ ṬDO ḥarake, xəd aš Šəhud-Yahowa w lo ḥarake siyasiye umṯonayto.
187. Xori ʕAziz bu MIT fayəš zabno yarixo məštaylono d 'MITin Günet-doǧu Kürt Masasi Sorumlusu, Başpapaz Aziz Günel". B Omid as semoloye kurd kmaḥisi buwwe. Aḏəʕ lu medano w maləzle, d mahzəm l Ṣṭanbəl.
188. Čənki uḏaʕwo i xiyane, i čarayḏa kəforo mi ḥolo yo. W nqil l Ṣṭanbəl w bəṯr huwwe ste ǧbir d oṯe l Awruppa.

Xori ʕAziz Abəʕ d Howe Katolik

189. Bu zabno, d kali max xadamat di ʕito, i ʕito səryayto ortodoksayto bdela, d kaymo b ʕayne d Xori ʕAziz. Bu zabnano maftele foṯe laf qašo Yusəf u hazxoyo. Qašo Yusəf kuhno di ʕito səryayto katolik we. A tre ʕam ḥḏoḏe qrewolən bi Dayro du Zaʕfaran.
190. Kətwolən ḥawruṯo ʕatəqto. B əšme di ḥawruṯo ftəḥle lebe l qašo Yusəf. Qašo Yusəf šaməʕ lu mamrayḏe w laṭ ṭalabe, d hawile l Xori ʕAziz, bas lə qadər qašo Yusəf d ubele ǧawab bi saʕayayḏa.
191. Ṭləble məhle. Mawḏaʕle u ṭalab d Xori ʕAziz lak kuhne d rab mene. Drəšše u šəwolo. Ḥatta balki mašmaʕʕe u Watikan ste bu šəwolo d Xori ʕAziz.
192. Bəṯr b zabno koṯe Ǧəbrayəl Tappuni, ḥasyo das səryoye katolik m Ləbnan, l Ṣṭanbəl w kəmǧawbile. W kəbʕi mene, mqabəl du mede d roḥəm lebe, bas d fotəḥ darbo, d oṯe u Papa ziyara l Tərkiya. Kmaqbəl w kʕowəd bu šəwolo.
193. Bann 1967 koṯe u Papa ziyara l Tərkiya. Tərkiya kobo qiyme rabṯo li ziyara. W kqəmro lebe dak katolik bi ziyaraṯe. Daʕər u Papa ġalabe fṣiḥo l Iṭalya.
194. As səryoye katolik m ḥaṯo kloqən ʕam Xori ʕAziz. Kuballe darbo w kəmṣale baʕ ʕitawoṯaṯṯe. Xori ʕAziz kobəʕ mas səryoye katolik, d saymile u kuhno ʕloyo b Tərkiya. Maḥətle šarṭ ġalabe yaquro ʕal as səryoye katolik.
195. Xori ʕAziz naṭər zabno yarixo w l aṯile ǧawab hul li šato dann 1972. U ləqoyo ste kowe bu bayto d qašo Fəṭrus Šuše b Augsburg. A tre tamo kfətḥi i qaḏ̣iye w kmakiwi ḥḏoḏe baṣ ṣuʕre. Bəṯr mayo i ḥawruṯo ktaymo bayn l qašo Yusəf w l Xori ʕAziz.

Ǧan Beṯ-Ṣawoʕe

Zuhoro: bu kṯowo b dəkoṯe kfoyət rəmzo d ǦB, u rəmzano tərkiyo d əšme du kaṯowo d Ǧan Beṯ Ṣawoʕe yo.

Açiklama: Kitabin bazi yerlerine JB diye geçen kisaltma, yapitin yazari Jan Beṯ-Şawoce olmakta.

I. 

Mawlodo w ʕAyle

196. Ǧan: Abuna, kubəʕ d əmmatli hat, ema w ayko hawət?
197. Xori ʕAziz: Əno hawino b Kfarze. Bi qriṯo d Kfarze. Kfarze ʕayəd d Məḏyaḏ wa. Uuu i walayayaḏan ste Marde wa. Bale ono b Kfarze hawino.
198. Ǧan: B ayna šato hawət, abuna?
199. Xori ʕAziz: Hani tmone w šawʕi əšne (78). Bu kṯowano diḏi kṯəwto yo. Kṯiwo yo p ayna...
200. Ǧan: Abuna, əšme d emox mən yo?
201. Xori ʕAziz: Əšma d emi Wardo yo.
202. Ǧan: W əšme d babox?
203. Xori ʕAziz: Əšme d babi Skandar yo.
204. Ǧan: Əšme d qaštox, i emo d emox, mən yo əšma?
205. Xori ʕAziz: Lə koḏaʕno, əšma di emo d emi mən yo.
206. Ǧan: I emo d babox, mən yo əšma?
207. Xori ʕAziz: Zahre wa, komarno.
208. Ǧan: Ǧəddox, u babo d babox, mən we əšme?
Xori ʕAziz: Əšme du babo d babi Maroge wa. Əšme d babi Skandar wa w əšme du babo du Skandar Maroge wa.
209. Ǧan: W ǧəddox u ḥreno, əšme di emo d babox mən we?
210. Xori ʕAziz: I emo d babi? I emo d babi əšma mən wa? Latwa Zahre?
211. Xoriye-Baṯqiyomo: Zahre wa.
212. Ǧan: U babayḏa, mən we əšme?
213. Xori ʕAziz: Lo koḏaʕno. E klay. Hedi klay.
214. Ǧan: Ya abuna, bəṯr d əmmina, hatu b Kfarze bə man kəmmənxu, əšme di ʕaylaṯxu mən yo?
215. Xori ʕAziz: Kəmmilan Be Xəwaǧa. Be Xəwaǧa, yaʕni Asilzada. Bu ʕarabi Asilzada yo.
216. Ǧan: W bu səryoyo, abuna?
217. Xori ʕAziz: Be Xəwaǧa. Xoǧakiye.
218. Ǧan: Abuna, hatu bu aṣəl m Kfarze hatu əlla m meqəm aṯitu?
219. Xori ʕAziz: Lo, lo, aḥna mu aṣlayḏan m Kfarze na.
220. Ǧan: Abuna, hul kmo babe kəḏʕət əšmonayye?
221. Xori ʕAziz: Koḏaʕno, babi u Skandar. W u Maroge, u Dawud, hani koḏaʕno. U Skandar, Maroge w Dawud. Babo dil Skandar, emo dil Wardo w Zahre w Maroge w Dawəd. U Skandar, u Maroge w u Dawəd hani ab babayḏi.
222. Baṯ-qiyomo Maḥbe: Ma be Ḥanna stene latwayne aʕmayxu?
223. Xori ʕAziz: Hee!
224. Baṯ-qiyomo Maḥbe: Be Ḥanna.
225. Xori ʕAziz: Ayna Ḥanna?
226. Baṯ-qiyomo Maḥbe: Hano be Həndoke stene, hənnək ste əšmayye Ḥanna wa.
227. Xori ʕAziz: E, Ḥanna, ma ono m ayko koḏaʕno, Ḥanna man wa?
228. Baṯ-qiyomo Maḥbe: Lo kəḏʕat?
229. Xori ʕAziz: Lo oḏaʕwayno Ḥanna.
230. Baṯ-qiyomo Maḥbe: Ma hənnək ste latwayne Xwaǧəkiye?
231. Xori ʕAziz: E, kit Xwaǧəkiye ġalabe, Maḥbe. Towe ʕal a Xwaǧəkiye, hiye i šwiṯo kule Xwaǧəkiye wa. Elo m ayko kəḏʕina, man ayko d azzən. Mən ǧarəlle.
232. Ǧan: Abuna hatu, ema maṭʕanxu m Kfarze l Məḏyaḏ?
233. Xori ʕAziz: E, lo bu šawṭo harke qreliloxyo.
234. Ǧan: E.
235. Xori ʕAziz: Qayimina m Kfarze, d azzano l Məḏyaḏ. U b Məḏyaḏ ste lo fayišina ġalabe.
236. Baṯ-qiyomo Maḥbe: Daʕiri l Kfarze.
237. Xori ʕAziz: Daʕirina l Kfarze. Babi b zwa u Skandar qrewayle bi madrasa di dayro du Zaʕfaran. ʕArabi w tərki w səryoyo. E. Babi u Skandar.
238. Ǧan: Qrayliyo haṯe...
239. Xori ʕAziz: E... Tašʕiṯ ḥayaw d xor efisqufo ʕAziz Gunal d ḥa ḥad d bay d kuhne d Ṣṭanbəl. Ihido xori-efisqufo ʕAziz Gunal b gunše iṯaw, men Kfarze. Qriṯo dəb ḥḏon d Məḏyaḏ. Qəṣṭro d Mardin. W en sisarto, səryayto, səryayto ortodokso mšamahto d Beṯ-Xəwaǧa. Əšme d abo Skandar.
240. Əšme du babayḏe, du ʕAziz Skandar, du Skandar Marog, Dawud. Hani ar rišone di qriṯo wayne, hiye u Skandar i naqqayo, ele mšayaʕwayle w karəxwa ba, makraxle bu Ṭurʕabdin kula, hul d maṭi l Urhoy.
241. Əšme di emo du Xori, əšma Wardo yo. Hiye mtawləd bi šato dann 1918 b Məḏyaḏ b Ṭurʕabdin b Tərkiya. Bəṯr me du babo nqil maḥ ḥaye d mšanele, lu Skandar, u babayḏe, b Məḏyaḏ, i emayḏe i armalto, mədla li ʕaylayḏa kula w aṯən l Kfarze li qriṯo.
242. Xud me aqdam. Yatiwe bab bote ḥariwe, d kətwayne m iḏe daṭ ṭaye, d maḥrəwənwanne. Di šato du qaṭlo gawonoyo, du Fərman, di šato dann 1914. Hedi u ʕAziz mtahwe li madrase səryayto, d maḥtowayle lu aḥunayḏe l ʕAbdəlkarim.
243. Yaʕni lu ʕAvdo. B Kfarze bi qriṯo. W horagwa səryoyo, lešono səryoyo, w ʕarabi. ʕAl iḏoṯe d mʕalləm Gorgis u Tamarzi. Mʕalləm Gorgis u Tamarzi yaləfwa bi madrasa dap proṭəṣṭan, d kətwa ʕamariqaniye b Marde.
244. M bəṯr d qṭil u aḥunayḏe ʕAbdəlkarim, u aḥuno du ʕAziz ʕAbdəlkarim, b iḏoṯe daṭ ṭaye, mbarbəzo i madrasa ʕam kulle ay yolufe, d kətwayne bi šato dann 1928.
245. Hedi li emayḏe mədla, amṭela l Məḏyaḏ. W yatiwi bab bote du mḥasyo d Qašo Ǧərǧo, u kfarzoyo. U babo d Xori Nəʕman w Xori Gabro, Aydin. D kətwayne ann abne di ʕamṯo. Ann abne d ʕamṯi wayne. Məqdar d arbaʕ əšne... b šarḥ qorenoxyo yaʕni qraye qorena?
246. Ǧan: B šarḥ, abuna...
247. Xori ʕAziz: Ha... məqdar d arbaʕ əšne u ʕAziz hrəgle u lišono səryoyo ʕal iḏoṯe d Xori Nəʕman. W u lišono tərki bi madrasa, d kətwa rasmi di ḥokume. Di ḥokume d Tərkiya. B Məḏyaḏ.
248. W mhalaxle bu darbano l Xori ʕAziz. Kayəw, kayəwle kewo du ǧudari. Heš kalənne an nuqṭe du ǧudari ʕal i lašayḏe komaḥwən. W hedi aṯi li qriṯayḏe. W lu baytayḏe.
249. I naqqa d maṭən... d nayəḥle w aṯi li qriṯo, lu bayto, naqla ḥreto lo daʕər. Aṯi... hedi klay ayko wayna? Aaa haṯe... Hedi yabo hedi... hedi, hano Xori ʕAziz heš xort wa w qorewa. Bi šato dann 1993 hawi muxtar di qriṯayḏe. Tlaṯ əšne.
250. Ǧan: Abuna, 1993 əlla 1939?
251. Xori ʕAziz: 1939.
252. Ǧan: E, abuna, hawxa.
253. Xori ʕAziz: Hedi u yolufano ʕAziz Gunal bi šato dann 1939 hawi u muxtar di qriṯo. Tlaṯ əšne. W bəṯr azzeyo li ʕaskariye. Bu tarixano kule xdəmle w qorewa ba kṯowayḏe as səryoye w b tərki hul d maksable foṯo gliṯo qəm aq qumanadninayḏe.
254. W rḥim ġalabe, rḥim mann afandiyayḏe w maqballe kaṯowo taḥt iḏoṯayye. W ham amiro amər d kamṭan i ʕaša di ʕaskar. M bəṯr d xdəmle tloṯo w tleṯi yarḥe daʕər lu baytayḏe b šlomo.
255. W bi šato dann 1944, bi šataṯe, xəd me aqdam, maḥətle madrase bi ʕito... maḥətle madrase bi ʕito. Bi qriṯo, d kətwa eba, yatiwo. W hiye hawi, mowlafle təšʕo w arbʕi naʕime bu lišono səryoyo w tərki ʕam ḥḏoḏe.
256. Me bəṯr d mšanele l qašo, lu qašyo Yuḥanun u mḥasyo, sowo wa. W fayišo i ʕito armalto, dlo qašo. I ǧamaʕa latimo l ḥḏoḏe, d howe hiye kuhno li qriṯayḏe.
257. W i šato dann 1945 u mʕalləmano, mʕalləm ʕAziz, hawi afədyaqno b iḏe du mḥasyo d bayn ak kine w d bayn az zadiqe Mor Ṭimoṯawos Tuma Aras, Arzoġli. Kətwa u ḥasyo d Məḏyaḏ w da tawabəʕ, d kətwayne l ḥeḏ̣ora.
259. Bi šato dann 1950 mtasrəḥ šamošo ewangeloyo, b iḏoṯe du mḥasyo, bayn ak kune w az zadiqe. Mor Filiksinos Yuḥanun Dolabani, d kətwa ḥasyo b Marde, i naqqayo bi ʕito d Mar Fəṭrus w d Mor Fawlus.
260. ʕAm Xori ʕAzi aṯi u ḥawrayḏe ste, Xori Samuyel Aqdamər. D kətyo uʕdo wakilo du faṭəryarxo towe kuhno l Ṣṭanbəl. Mšamšono Aziz Gunal abəʕ, d əzzeyo li ziyara du mḥasyo d Mor Iġnaṭiyos Faṭəryarxo Afrəm u qamoyo b Ḥəməṣ.
261. Bi walaye d Ḥəməṣ. W bi ziyaraṯe diḏe, d kətwa ġalabe basəmto šane, maksable foṯo gliṯo mi qadišuṯo du mḥasyo, bayn ak kine w az zadiqe, d kətwa. U ruḥmo du babayḏe. Roḥamwa u faṭəryarxo u babo du ʕAziz, d kətwa əšme Skandar.
262. W daʕər b fṣiḥuṯo lu baytayḏe. Huwle amro li qadišuṯo du faṭəryarxo, d hano howe kuhno li qriṯayḏe. Me iḏoṯe d Mor Iyawannis Afrem efisquṯo d Ṭurʕabdin w Məḏyaḏ.
263. Xəd me feme du faṭəryarxo hawxa d mərle w huwle amro. W omər: "Efisquṯo ḥaṯo w qašo ḥaṯo, gədhowən hani u bəkər šani. I šato dann 1952, 15 bu yarḥo d iyyar, mšamšono ewangeloyo ʕAziz Gunel mtasrəḥ qašo, kuhno li ʕito d Mar ʕOzoziyel d Kfarze i qriṯo. 
264. M iḏe d Mor Iyawannes Afrem efesquṯo zahyo d Məḏyaḏ d Ṭurʕabdin w Beṯ-Zabday. Mawǧəb du amro di qadišuṯo, du faṭəryarxo. Han naqqa u ʕAziz hawi qašo ʕam u ḥawrayḏe, m Məḏyaḏ b Ṭurʕabdin w d Beṯ-Zabday.
265. Muǧəb du amro di qadišuṯo, də də mʔamarwayle lu faṭəryarxo. Ṭləbwayle qašo ʕAziz li Sənnados Qadəšto b Ḥəməṣ. I walaye, d kətwa taḥt i rišenuṯo du mḥasyo tliṯoy ṭube Moran Mor Iġnatiyos Afrəm qaḏmoyo. Bi šato dann 19, garak 54 yo. Məqqa yo haṯe?
266. Ǧan: 54 yo, abuna.
267. Xori ʕAziz: 54. I qadišuṯo du faṭəryarxo basəmle ġalabe ḥəs, u ḥəs d qašo ʕAziz. Du qašano u ḥaṯo. I naqqa b lalyo w ʕaṣriyawoṯe, d šəhriwa ʕam ḥḏoḏe, məǧġoliwa.
268. Qašo ʕAziz, Xori ʕAziz zomarwayle qole basime səryoye w kurdi. Xəd aq qole di Lavəž w d Basəbrina Xoš Gunda. Kibi d omarno hən mani uʕdo ste. Kəbʕat, gədomarno? I Lavəž hawxa komitamiro:

Lo av či danga w či haydana,
W či gurgura l ʕazmana?
Dange nafir w zərna w borizana,
Hən də bežən qiyamata,
W hən də bežən axər zamana.

269. W d Basəbrina Xoš Gunda ste hayo ste hawxa komtawməro:

Basəbrina xoš gunda,
ʕArabane də bənda,
Kiwax čiyaki bələnda
Der Camare že wər da...

270. Hani ste miriwayle bu məqamano. I naqqa d šəhriwa hiye w u faṭəryarxo ʕam ḥḏoḏe. Mərwaylele hani, d kətwayne b kurmanǧi. Aaaa... i iḏ l qašišo ʕAziz l fuṯ fuqdon masərḥone, tloṯ šnin. B kul šato tloṯo yarḥe əzzewa foyašwa b Adiyaman (Ḥəsno d Manṣur).
271. Bi walaye d Adiyaman mu sabab, d u qašo d Adiyaman mšanewayle, fayišowa i ʕitaṯṯe xliṯo. Latwalle kuhno w i ǧamaʕa d Adiyaman, ab baroye w ag gawoye, rḥəmme Xori ʕAziz ġalabe. W kṯəwwe maktub, mraǧalle li zahyuṯo d ḥasyo Ḥanna Dolabani.
272. D foyəš Xori ʕAziz gabayye. Əəə kuhno qonunoyo. W hedi maltamwayle əštaḥṣar (16)... ǧamaʕa d Adiyaman, baroye w gawoye, aḥboye w sagi w akṯab l zahyuṯe, d mqawe lhun qonunoyiṯ bram baytoyaw d ihiḏo, d lo zbaw kaḏ eštel men, men fawšo.
273. Kaḏ ba mṣaḥto hoḏe d mardiṯe l Adiyaman kaḏ, noyaḥ w Omiḏ mḏito wa mqarebwoe, kul mezalto, qorobo ḥaḏ ʕal hoḏe kənše d Omiḏ w aḥe b qinṭe w zawʕaw. 
274. Bsem lhun w ezal d fis l zahyuṯe dam mnoḥo Mor Filiksinos Yuḥanən Dolabani. Den qrew l tašməšto d ʕito d Omid w kənšo badġun lfuḏ qrayt hoḏe b ašnaṯ olef w čaʕmo w šwaʕ w ḥamši (1957) mšiḥayto.
275. Aṯi qašišo ʕAziz kuhno qonunoyo li ʕito d Diyarbakər. Bəṯr mi miṯaytayḏe d aṯi šato markawle madrasa bi ʕito. Maləmle naʕime, abne w bnoṯo. W kosəhḏo ʕal i madrasaṯe diḏe ste i zahyuṯo d Mor Seweriyos Isḥaq Saka, d i naqqa d aṯi l Diyarbakər, i naqqa d kətwa dayroyo.
276. ʕAm traḥṣar talmiḏe me diḏe, d kətwayne qliriqoye. Mi šataṯe dann 1957 hul li šato dann 1975 xdəmle l qašišo ʕAziz bi ʕito d Diyarbakər. B kul tadbir kuhno yo. W ham ste poliṭiqo yo.
277. ʕAb ab baroye w ʕam ag gawoye. Me kul ḥa mənne maksable b foṯo gliṯo w ġalabe rḥəmme. Rəḥmuṯo rabṯo. Bəlxaṣṣa i qumandaniye d Tərkiya. W u ʕamo daṭ ṭaye ġalabe aḏiʕile w d kətwa ġalabe šahraza.
278. ʕAl d lo qadər kuhno səryoyo, d foyəš ḥḏo šato b Diyarbakər, mo, mu həǧum daʕ ʕame d Diyarbakər, d kətwayne ṭaye nuxroye. W hiye, qašo ʕAziz, mṣaybarle tmonaḥṣar əšne w maksable foṯo gliṯo w dostaniye ġalabe w ḥubo. 
279. Maw waliye w maq qumandanin w maḥ ḥakəmina w maṭ ṭəxetər. Ḥatta hul lam mʕalləmin dam maketəb w dam madrasat w hul lam mudurat di amniye. Əšme w u qolayḏe maṭi hul ʕAnqara. D kətwa hiya u markaz d Tərkiya. W bu darbano hiya mhalaxle, mhalaxle l qašo ʕAziz. 
280. Rḥim mar rayṣi-ǧəmhurina, masala, xəd Ǧamal Gursal (Cemal Gürsel), xəd Jawdat Şunay (Cevdet Sunay) w Faxri Qorutərk (Fahri Korutürk) w zewo ḥa b ḥa mənne li ziyaraṯṯe məǧġalwo aʕmaye, b ʕaqəl, b hawno. W ḏokarwalle w mfašaqwaylle ax xədmat, d kətne mnaqye di səryoyuṯo, d səmme ʕam aʕ ʕarab w ʕam u nbiyo daʕ ʕarab, d alle mawlaffe u nbiyo daʕ ʕarab u Qurʕan.
281. Mi əttifaqiyaṯe d ʕam ann osmanliye, d səmle w adyawma d kətyo ʕam Aṭatərk, ġalabe d koroḥamle. W at tərk korəḥmile bu darbano, molafle, molafle kṯowo tarix das səryoye b lišono tərki. Maḥətle əšme "Türk Süryaniler Tarihi".
282. Qana d kul tərk d qore w mbaḥan ebe. D soyəm ebe tatqiq, d qorele, d oḏəʕ aṭ ṭowoṯo, d səmme las səryoye ʕam aṭ ṭaye. W d howe d mimatḥi, d miqalsi as səryoye w d rəḥmənne.
283. Bu darbano, d mhalaxle ebe l qašo ʕAziz, baləq u rayṣi-ǧəmhur. Lu rayṣi-ǧəmhur maqbele, maqbele l Xori ʕAziz mu rayṣi-ǧəmhur "tašakkurnamat", d kətne rasmi.
284. D adyawma kalənne kṯiwe bayn a kṯowayḏe. Tarte mat tašakkurnamatani kalənne kṯiwe bu kṯowano. D ele d kṯəwle aḥ ḥayayḏe, hul d maṭi l adyawma. Bu darbano ġalabe rḥim. Hano, d kətwa ḥbanono w dawyo bal lebawoṯo d more di qumandaniye w di mdabronuṯo d Tərkiya.
285. W i šato dann 1969, 16 bu yarḥo d iyyar, yawme d ʕrəfto mtasrəḥ qašo ʕAziz Gunal, xori bi Dayro du Zaʕfaran taḥt i riyaṣa du mḥasyo bayn ak kine w zadiqe Mor Filiksinos Yuḥanən Dolabani.
286. Yuḥanən Dolabani u mḥasyo kayiwo wa. M ʕaṣriye mṣalele w ṣafro, qana d qoyəm w d masrəḥ qašo ʕAziz, d soyamle xori. Faqaṭ b lalyo i naqqa d mṣalewayle l ḥasyo Ḥanna Dolabani, aṯile xabro m Marde w d komər: "Ramḥəl me ṣafro gədoṯe i zahyuṯo d Mor Diyosqoros Luqa w u ḥasyo du Qədəs (Urəšlem) l Nṣiwən."
287. D kətyo walaye daḥ ḥədudat. Waǧəb yo, d əzze hən noše l qamuṯe, d amṭile. Maṭən i zahyuṯo d Mor Diyosqoros li dayro du Zaʕfaran. ʕ́Al u xabrano fṣiḥ ġalabe w aṯile ʕašq ġalabe li zahyuṯo d Mor Filiksinos Yuḥanən Dolabani.
288. Mawdele w mšabaḥle l Aloho, d mšadarlele mʕaḏrono. D bu qroyano w mərle omər: "Məfṣəḥ, ya abo ʕAziz, məfṣəḥ. Kal ku li ruḥo qadišto mšadarlalox masərḥono məḥlofi, d kətno kayiwo. Hiye gədmasraḥlox xori, xəd d ṭləbli m Aloho, maqbele i ṭalabayḏi w i ṣluṯayḏi."
289. W ṣafre d yawmo ono w qašišo ʕAziz bi ḥawruṯo d dayroyo Gabriyel ʕAllaf azzano l Nṣiwən w amṭelan i zahyuṯo d Mor Diyosqoros li dayro. W bəṯr b yawmo masraḥleli zahyuṯo d Mor Diyosqoros dayroyo Gabriyel ʕAllaf, səmle wakilo du ḥasyo.
290. W ono, d kətwayno ḥaṭoyo, xori-efisqufo li ʕito d Diyarbakər rsəmleli m iḏoṯe d Qurillos d Diyosqoros Luqa. U ḥasyo du Qədəs (Urəšlem). Mi šaton dann 1975, d mšanele l xori efisqufo, faṭəryarxo yo d Ṣṭanbəl Ṣamiyel Azbar (Samiyel Ezber).
291. W xori ʕAziz qrəlalle l ʕAnqara mu, mu məǧləs da hne, daw waqfat daʕ ʕitawoṯe. D Ṣṭanbəl. ʕAl u muǧəb du amrano azzeyo l ʕAnqara w šrele u amro daw waqfat komitahwən li ʕito, xəd ab bote, xəd ad dukkane w xəd am medone ḥrene.
292. Hani kulle mkamlile šan i ʕito d Ṣṭanbəl. W šqile w hedi hiye b ʕAnqara aṯile xabro me Diyarbakər l ʕAnqara w hawi mašġul bi xədmaṯe. B lalyo aṯile talafon me Ṣṭanbəl komər: "Xori Ṣamiyel Azbar mšanele bu ṣafro du yawmano, lazəm d oṯat l Ṣṭanbəl. Hat ste d oṯat w d əzzox li ǧanazayḏe."
293. I zahyuṯo d Mor Aṯanasiyos Afram Buləṣ u ḥasyo d Bayrud, bu ʕufoyo du mḥasyo w bu tarixano aṯiwa hiye ste. ʕAm i qadišuṯo d Mor Iġnaṭiyos Yaʕqub ṯliṯoyo, d foyəš xori ʕAziz kuhno qonunoyo li ʕito d Ṣṭanbəl w d qoṭəʕ i ʕalaqayḏe m Diyarbakər.
294. ʕAm mujəb du amrano mdele xori ʕAziz w hul lu tarixano xori ʕAziz Gunal xdəmle i xədma di kohnuṯo di ʕito. Di Ndaṯ Aloho Maryam d Ṣṭanbəl. B kul fṣiḥuṯo w b kul tifaqiye.
295. U ḥasyo w ar rišone w ar rabe, d kətwayne das səryoye kulle, rḥəmme xori ʕAziz w i ǧamaʕa kula rḥəmla. B tifaqiya ʕam ḥḏoḏe yətwiwa w −əǧġəlwa ašanayye. W i štaġaliye, d hawi mašġul eba xori ʕAziz.
296. Bu, bu qalamayḏe kṯəwle tre w ḥamši kṯowe. Laʕ ʕitoṯo das səryoye, d kətne b kul dukṯo. Masala xud əəə xud, xud ab balade d Tərkiya w d Suriya w d ʕAmariqa.
297. W mənne kṯəwle ewangeliyune di ʕito, bu 'qamiš qalam'. Muǧəb du ḥarqelo yo w fanqiyoṯo w ḥusoye šatonoye w du ʕmoḏo w du lewoyo w du zəwoǧo, anafuraṭ. Šḥime w beṯ-gaze w mimre dann abohoṯo w kṯobe di falsafa w du Bar-ʕƏbri.
298. U d Muše Bar-Kifo, du Bar-Ṣalibi w d Yaʕqbu. Malfono Yaʕqub u Sərugoyo. U fušoqe kulle ʕam ḥḏoḏe simile, d kətwayne ġramaṭiqi, lu goran di ṭalaba daʕ ʕitoṯe w daš šaxṣat, d ṭəlbiwa meni. A kṯowe d molafle, d kṯəwle w molafle, mimro zawgonoyo d maḥətle ʕal u šunoyo du mḥasyo bayn ak kine w bayn az zadiqe, Moran Mor Iġnaṭiyos Afrem qaḏmoyo.
299. Hawo d mšayaʕwayle lu babo, lu Skandar, d maltəm u tarix d Ṭurʕabdin w daq qəryawoṯe w daʕ ʕitoṯe. U kṯowano, d kṯəwle, əəə hno, zmarto b šawʕi foṯoṯe yo, 280 bote, kṯiwo yo komšare, kobode mi, mu ḥarf...
300. Mu ḥarf di Olaf hul d komoṭe di Taw. W naqqa ḥreto kodoʕər mi Taw, hul d komoṭe lu ḥarf di Olaf w mkamele hawo ste. Kule bu naḥlo d Mor Yaʕqub w d Mor Afrəm w Mor Balay.
301. W kṯəwle kṯowo, tewerəx das səryoye qamoye me Nuḥ, hul d moṭe l adyawma. Maḥətle b lišono tərki. W səmle, frəsle ʕitonoyo w aṯronoyo w politiqoyo.
302. D maləmle mi marduṯo w mi mšəḥto, ġalabe štaġaliyat basime w d kətne ṯeoriyas das soyume. M ḥḏo kibi d omarno, maḥətle bu kṯowano diḏe kulle ay yəlfone mšaḥləfe w yaḏʕoṯo. Maktab-zabno w kṯəwle u maktab zabno, u Tarix dač Čalkoye.
303. D kətwayne hənnək, d xədmiwa lu šiḏo. Be m ayko aṯənwa ač čalkoye? Aṯənwa mu balad d Iran. Mi walaye d Yazda. Mawxa komarre "Yezidiler". Hul lu tarixano kṯəwle. W səmle w kṯəwle bu lišono tərki. W mfalaġle.
304. Kṯowo dak korəzwoṯe, d ele d mawlafle w səmle bu lišono tərki. W hano ste kit ebe arbʕo w ʕəsri mimre ʕal i ḥubo w ʕal i tiyobuṯo. Hawo ste kṯəwle w mkamele. Kṯowo d Marduṯo d Səryoye, d kṯəwile l Gabriyel Ṣawme d Barazil, b səryoyo w l xori ʕAziz, mu səryoyo maqlable lu lišono tərkoyo.
305. W hawo ste huwle, koxədmi, koxodəm xori ʕAziz bu darbano. Xəd i ṭalabayḏe w xəd kobəʕ. Mimro zawgonoyo, d kətyo kurdi, disa d mərle ʕal i dayro d Mar Gabriyel, bu naḥlo d Mor Afrem. W az zawʕe w aḥ ḥarakat d xori ʕAziz ənsan ġalabe koḏəʕ məǧġəl bu lišono tərki w səryoyo w kətle šaraf bu əšmo ṭawwo.
306. Lebe malyo ḥubo w roḥmuṯo šan kul nošo. Šan aṭ ṭowe ste šan aḥ ḥarbe ste. Feme malyo gaḥxo w fṣiḥoyo yo. ʕAm kul nošo mraḥmono yo. W iḏe ġalabe ftəḥto yo w kosom ġalabe mraḥmonuṯo.
307. Ḥəs diḏe ġalabe basimo yo. W komabxe i naqqa d koqore w komqarəw. Komhaymən l kulle ay yoḏuʕayḏe. Ay yoḏuʕayḏe ste ġalabe korəḥmile. Haka qariwe w haka raḥuqe ġalabe korəḥmile... aʕʕaw.
308. Ǧan: Baṭilət, abuna?
309. Xori ʕAziz: Hedi klay čike... aqme da mdabronuṯo, da mdabronuṯ malkuṯo aṯronayto. Dayima bi rastiye məǧġəlwa. D lebe w d feme ʕam ḥḏoḏe wa. Mu rangayḏe koməqre d lebe. Koroḥəm i ǧġara ġalabe. W košote ǧġara ġalabe.
310. I naqqa d kosom i ḥarbo, kowe ġalabe, komandam ġalabe w bəṯr... bəṯr b əšmo koṭoləb samaḥa. W komər: "Səmli ḥarbo, kobaʕno, d lo ḥayrutu ʕal u quṣurayḏi." W moro d šudoyo u soz yo.
311. Layto gabe xabro, towe ḥəsomo w ḥəsdo b lebe, abadan. Koroḥəm u kalla w lo bu baytayḏe. Koṣobe w koroḏ̣e b əšmo, xəd ġalabe. W dayəm mašəfqono yo. Lo komozəd mede. W kobe w koxodəm l kul nošo, towe faqiro. Lə kməftakar hiye bəd ramḥəl.
312. Kətle arbʕo abne w tlaṯ abnoṯe. A bnoṯayḏe, ann abnayḏe mkamalle, mkamalle... u hnaṯṯe, as sədraṯṯe, hul d maṭən la traḥṣar. Bayne kulle u naʕimo, u naʕimo qrele uniwarsita b Namsa, b Awuṣṭurya. Əšme Orhan yo. Koḏəʕ u lišono səryoyo w tərki w almani, namsa wi.
313. U abrayḏe u rabo u Skandar ḥayoṭo yo. W kətle ḥurma, uʕdo dlo ḥurmayo. W da tre u Nuri yo əšme, mzawġo yo, u babo d tre naʕime yo. W koṯubo yo, hiye ste mʕawanwa bu darbo, əəə Ḥəlfo Aṭlasoyo, bu NATO.
314. Koḏəʕ səryoyo w ingilizi ġalabe ṭowo w u almani w u səryoyo w u ʕarabi. Da tloṯo əšme Dawud... e ma lo mərli. W da tloṯo əšme Dawud yo, hano ste kətle ḥurma. Koḏəʕ səryoyo w tərki w ingilizi w almani w koṯubo w mṣawrono yo. Uʕdo ḥayoṭo yo.
315. Tloṯo b Almanya ʕam ḥḏoḏe w naʕəm mu kulle b Awuṣṭurya. Xud mərlan. A bnoṯayḏe mzawġe ne. W hiye xori ʕAziz u abro d tarte w əšti əšne ʕam i baṯ-qiyomayḏe. I baṯ-qiyomo b tloṯo w əšti əšne yo. Ġalabe ruḥa makəxto yo, əšma Maḥbe yo. Kəḏʕo məǧġolo səryoyo b tane.
316. Xori ʕAziz hani məqdar d ʕəsri, ḥamməš w ʕəsri əšne friš mi nvinayḏe. Hiye w i baṯ-qiyomayḏe, xud d tre aḥunone, korəḥmi ḥḏoḏe. Raḥomo da kṯowe yo ġalabe, koroḥəm i kṯawto w i qrayto ġalabe.
317. Bəl azyad mu laḥmo w mam maye. Kətle bu baytayḏe u mənyonaṯṯe, u həžmaraṯṯe (bnoyaṯṯe, ǦB) kosoləq l arbaʕmo w bəl azyad, kətle zəd me ʕəsri dosyat w kulle maktubat, kit appe mab baroye w mag gawoye.
318. Layt mede, d koməṭʕe gabe. Kul mede bu sədrayḏe w bu tartibayḏe komhaləx. Xori ʕAziz bu yawmo, d mtasrəḥ, w hul lu yawmano mqarawle šmay... hano məqqa yo? Šawʕalfo.
319. Ǧan: W arbaʕmo...
320. Xori ʕAziz: W ḥa w arbʕi (7441). Qurbone mqarawle. Tarte kore azzeyo lab baldae d Urfa, hala b Awruppa. W xdəmle bab bote, d kətwayne kṯowe appe. W naqqa ste azzewo l Baniluks. Me kul qawmon w məšḥon kətli ruḥme w ḥabibe noše iḏiʕe w yaḏəʕto ne.
321. Xori ʕAziz ḥamro w ʕəraq lo košote. Ənkan d qorile naqqa, d qorile l ʕazima mede, koroḥəm an naʕime ġalabe. W koroḥəm aḥ ḥaywan ġalabe. W ġalabe koroḥəm ar reḥone basime w ač čičakat (warde, ǦB) w i yariquṯo dlo kaylo koroḥamla.
322. Lə kʕoyaqle m ayna štaġaliye w d məǧġolətle zʕəfto, d mṣaʕratle ste, lə kʕoyaqle. W lə kzoyəʕ me man, d kətyo. Kalyo w niḥo w basimo w makixo yo ġalabe. W koqodar d ʕobar b kul əskimo, lə kmiʕayar ebe.
323. ʕAl u gaḥxo w ʕal i raḥmuṯo kogoḥax w komagḥəx. Kətle haymonuṯo bani. Bəl azyad bu gaḥxo, u ənsan, koyərxi aḥ ḥayayḏe. W abadan u hnayḏe, u rangayḏe lo komiḥalaf. Foṯe ḥewarto yo.
324. Xori ʕAziz, kətle aʕ ʕamayəlani aṭ ṭowe ste w kətle ḥarbe ste. Faqaṭ aṭ ṭowe bəl azyad, bəl azyad maḥ ḥarbe ne. Komanno... hani kulle, aḥ ḥayani diḏe ne, kṯiwile ele w rsimile bu, bu qalamayḏe. W kal komaḥtile, šan d qorənne ar rabonayḏe, kṯəwle haṯe. U mimro di tašʕiṯo daḥ ḥayayḏe yo w fušu b šlomo.
325. Ǧan: Tawdi, abuna.
326. Xori ʕAziz: Layt mede.
327. Ǧan: Ġalabe ḥalyo, abuna. Ġalabe ḥalyo, abuna. Ya abuna xori, tamo ḏkərlox u mimro d ʕal Mor Gabriyel b kurmanǧi, kəḏʕatle, abuna?
328. Xori ʕAziz: Lo, lo koḏaʕne.
329. Kit u mimro d ʕal Beṯ-Sorino, hawo ste kəḏʕət kule?
330. Xori ʕAziz: Lo.
331. Ǧan: Mərlox ḥa bayto mene w a ḥrene lo mərilox.
332. Xori ʕAziz: Ayko mərli?
333. Ǧan: Uʕdo mərlox... bi egarṯayḏox.
334. Xori ʕAziz: Ha, Basəbrina Xoš Gunda...
335. Ǧan: E, abuna. Kəḏʕət kula, abuna?
336. Xori ʕAziz: Lo. Kule lə koḏaʕne, haqqa mərwaylile lašan u faṭəryarxo Afrəm:

Basəbrina Xoš Gunda,
ʕArabane də Bənda,
Kiwax Čiyaki Bələnda
W Mar Gabriyel že w vərda. Haqqa.

337. Ǧan: U mimrano ayko yo kṯiwo, l man kṯəwle?
338. Xori ʕAziz: Alah, kṯiwo wa gabi, komarno. Elo haw koḏaʕno. Ayko dukṯo yo, koməbli a kṯowayḏi. Šeṯmo w arbʕo w əšti kṯowe. Kulle i naqqa d qayəmno, d aṯino larke, kulle hiwili li ʕito d Ṣṭanbəl. Simiwa waqəf li ʕito d Ṣṭanbəl. Han naqqa haka bayn haqqa kṯowanək.
339. Ǧan: Han naqqa, abuna, u mimrano l man kṯəwle?
340. Xori ʕAziz: U mimro du Lavəž l mafəryono Šəmʕun d Be-Manʕəm, lawo kṯəwwayle. W hano d "Basəbrina Xoš Gunda", d loweno šaš, komarno, eli kṯəwwayli. Hani i naqqa d azziwayno gab faṭəryarxo Afrəm, omər: "Kobaʕno d əmmatline." Hedi mərlilene.
341. Ǧan: Abuna, bəṯr kito mimro ḥreno, Qaḥfe Ǧəmǧəm, hano mənyano?
342. Xori ʕAziz: Qaḥfe Ǧəmǧəm?
343. Ǧan: E.
344. Xori ʕAziz: Kito. U mimrawo lo koḏaʕno, ayko yo. Kito.
345. Ǧan: L man kṯəwle hano?
346. Xori ʕAziz: Alah lo koḏaʕno. Dowe hano ste disa lu Banəʕmoyo, lə, lu mafəryono...
347. Ǧan: Mor Šamʕun.
348. Xori ʕAziz: E, l Mor Šəmʕun u Banəmʕoyo. Towe, lawo kṯəwle Qaḥfe Ǧəmǧəm. E.
349. Ǧan: Kito, abuna, Ḥaž Laglag? Hano manyano?
350. Xori ʕAziz: Lə koḏaʕno hawo. Hawo lo šaməʕne. Ḥaǧi Laglag?
351. Ǧan: E, abuna.
352. Xori ʕAziz: Lo šaməʕno hawo.
353. Ǧan: Kəmmi, hawo ste mimro b kurmanǧi yo. L nošo man abohe di ʕito kṯuwle.
354. Xori ʕAziz: Balki, lo koḏaʕno, lo koḏaʕno, lo koṯe l boli.
355. Ǧan: Abuna, koṯe l bolox, hat naʕimo, b arʕe du bayto ya ste larwal du bayto nošo maḥkewo ḥkeyat basime?
356. Xori ʕAziz: Lə ḥzeli, lo koḏaʕno.
357. Ǧan: Yaʕni maḥkəyone da ḥkeyat latwo b Kfarze?
358. Xori ʕAziz: Kətwo faqat, m ayko koḏaʕno, mən maḥkənwo. Maḥkalle, lo maḥkalle, m ayko koḏaʕno, i naqlayo naʕimo wayno.
359. Ǧan: Yaʕni əšmone d noše maḥkəyone lo kəḏʕət?
360. Xori ʕAziz: Lo.

Sayfo di šato dann 1914

361. Ǧan: Ya abuna, hat d əmmina, qrelox ġalabe w šamiʕət d əmmina mas sowe d meqəm... U Sayfo bu Ṭuro aydarbo bdele, abuna? Ema bdele?
362. Xori ʕAziz: U Sayfo bu Ṭuro bi šato dann 1914 w koqəlbo laḥ ḥamšaḥṣar (1915).
363. 
357. Ǧan: Yaʕni maḥkəyone da ḥkeyat latwo b Kfarze?
358. Xori ʕAziz: Kətwo faqat, m ayko koḏaʕno, mən maḥkənwo. Maḥkalle, lo maḥkalle, m ayko koḏaʕno, i naqlayo naʕimo wayno.
359. Ǧan: Yaʕni əšmone d noše maḥkəyone lo kəḏʕət?
360. Xori ʕAziz: Lo.

Sayfo di šato dann 1914

361. Ǧan: Ya abuna, hat d əmmina, qrelox ġalabe w šamiʕət d əmmina mas sowe d meqəm... U Sayfo bu Ṭuro aydarbo bdele, abuna? Ema bdele?
362. Xori ʕAziz: U Sayfo bu Ṭuro bi šato dann 1914 w koqəlbo laḥ ḥamšaḥṣar (1915).
363. 
357. Ǧan: Yaʕni maḥkəyone da ḥkeyat latwo b Kfarze?
358. Xori ʕAziz: Kətwo faqat, m ayko koḏaʕno, mən maḥkənwo. Maḥkalle, lo maḥkalle, m ayko koḏaʕno, i naqlayo naʕimo wayno.
359. Ǧan: Yaʕni əšmone d noše maḥkəyone lo kəḏʕət?
360. Xori ʕAziz: Lo.

Sayfo di šato dann 1914

361. Ǧan: Ya abuna, hat d əmmina, qrelox ġalabe w šamiʕət d əmmina mas sowe d meqəm... U Sayfo bu Ṭuro aydarbo bdele, abuna? Ema bdele?
362. Xori ʕAziz: U Sayfo bu Ṭuro bi šato dann 1914 w koqəlbo laḥ ḥamšaḥṣar (1915).
363. Ǧan: E.
364. Xori ʕAziz: I šatayo uʕdo ste qrewayli ač čalkoye. Aṣaṣan ʕal ač čalkoye maqəmwalle u Sayfo. Elo maḥətte aḥna ste baynoṯayye. Annaqqa qayimi qṭəlle as səryoye bi šato dann 1914.
365. Bi šatayo, me d qṭəlle as səryoye, marke hul larke, Čalabiyo, u aġa, ǧan di, du baladano wa kule. Čalabiyo w be Sarḥano. Hanək ste ann aġawin wayne. Huwwe iḏo l ḥḏoḏe, əmmi: "Lə kmaqbəlina, d noše d qoṭəl as səryoye."
366. Čənki as səryoye, kal kokṯəwle l xori ʕAziz bu hnayḏe, bu tarixayḏe, Tərk Səryaniler Tarixi, komaḥke ʕal Mḥammad w ʕal u Qurʕan d Mḥammad. W l Mḥammad huwle ahəd, kṯuwle ahəd-nama las səryoye, komər: "Lə kowe, d nošo mqarəš bas səryoye abadan."
367. Čənki kətwayle arbaʕ w tleṯi niše l Mḥammad, i ḥaraytaṯṯe kul, i ḥarayto d kulle əšma Ḥana wa, səryayto wa. 
368. Hedi hiye oḏaʕwa, d las səryoye, yaʕni lann oromoye, hənnək l əḏʕiwa w qorənwa u Qurʕan abadan. Hedi ann oromoye bu waxt du Nuḥ, mu waxt du Nuḥ əzzənwa, kərxiwa b briṯo kula, li taǧara w ʕal i qrayto.
369. Hul d maṭən l bayn aʕ ʕarab. D maṭən l bayn aʕ ʕarab, laʕ ʕarab məranne, əmmi: "Kəbʕina, d oṯutu, d qorutullan u kṯowano." Aṯən, həwanne u Qurʕan b iḏoṯayye, əmmi: "Hano lo mi šmayo naḥət. Hani l noše kṯuwle."
370. Qam hedi l ḥazrati ʕAmar, qay kəmmi, əmmiwayla bi qamayto l Mor Gabriyel, əmmiwa "Der ʕAmar." ʕAl Əšme d ʕAmar. Hedi l ʕAmar maltamwayle aq qurʕanat kulle l gab ruḥe. W qrele las səryoye omər: "Itoxu, qrawunne."
371. Maḥətle kul tre ṭaye w ḥa səryoyo baynoṯayye. I naqqa d qranne, ḥərre, kalənne kulle ġalṭo. Qam məranne əmmi: "Hani ġalṭo ne, lo kowən." Qayəm l ʕAmar, haqqa qurʕanatanək kulle məqḏile.
372. W bu zaman d ʕAli disa l ʕAli ste hawxa səmle. Ele ste mawqaḏ”e aq qurʕanat, u mede, d fayišiwa. Mawxa kəmmənne ʕalawiye. Bu šəklano u Qurʕan bu šəklano mawqaḏḏe. W maḥrawwe.
373. I naqqa d qayəm Aṭatərk, Aṭatərk omər: "Lə kmaqbalno, d noše, d mod l Qurʕan ʕarabi b iḏe, d qorele." W l Aṭatərk maqlabwayle u azan (wəḏono, ǦB) dam mallawin buxwa w šləḥwayle ak kummataṯṯe me qarʕayye, maḥətwayle šafqat, omarwo: "Maḥetu šafqat ʕal qarʕayxu."
374. Dəṯṯe ste w daq qaše das səryoye ste. W hedi l Aṭatərk maqlable u hono, u Qurʕan mu ʕarabi lu tərki. Foṯo tərki w ḥḏo ʕarabi. Bəṯr hedi kulle b ḥḏo naqqa maqləbile lu tərki.
375. Maqlabwayle u azanaṯṯe ste lu tərki. W ono koḥošawno, Aṭatərk, koḥošawne səryoyo, mšiḥoyo. Me mən? I emo du babayḏe kəmmo: "Ono daməxto wayno bi šanṯo w naqqa aṯili ḥa daqne hul (maḥətle iḏe ʕal gawe, ǦB) larke yarixo, sowo. W daqne ḥeworo, mərleli omər: "Gədomarnax mede." Əmmono: "Amar." Omər: "Amarle lu abrayḏəx...""
376. Əšme du babo d Aṭatərk əšme ʕAli Rəza Afandi wa. W hiyye ste amṭewa, šoqalwa taxtayat w mzabanwa. Hedi li emo mərlale əmmo: "Ḥur, gədəmmallox mede." Omər: "Amar." Əmmo: "Ktowelox abro, bramšəl aṯili ḥa, bu ḥəlmo, ḥa masiwo. Daqne hul larke." Omər: "Towele abro, ṭro maḥat əšme Muṣṭafa."
377. Hedi mə d hawile u abrano Muṣṭafa. Qam lu babayḏe, yaʕni l ʕAli Rəza, maḥətle Muṣṭafa, maḥətle bu maktab dad dayroye. Qrele šeṯ əšne bu maktab dad dayroye. Bu maktabano dad dayroye hedi yaləfwa bi madrasa, u hno das səryoye kulle.
378. Mawxa omarwa: "Lə kmaqbalno, d noše d omər xabro ḥarbo l səryoye. Əlla kulle ġlabe ṭowe ne w lazəm d mḥafḏ̣inanne." W kṯuwli kṯowo, bu kṯowayḏe ste kele bu kṯowano ʕal u Ġazi, ḥatta l hno, l ḥa mar rayṣi-ǧəmhur l Kanʕan Awran (Kenan Evren), i naqqa ono d kətwayno b Diyarbakər, omər: "Kobaʕno, d mšayʕatliyo."
379. Qam mšayaʕwaylile ḥa šane. W mawbewayli, huwwayli l Ǧamal Gursal ste, i naqqa d azzi l ʕAnqara. Məhnewayle mfalaġwayne ʕal ap pašawin w ʕal ar rayṣi-ǧəmhurin, ʕal di ʕaskariye ste w ʕal di məlla ste.
380. Han naqqa u Ġazi maqlabwayle hul lu azan daṭ ṭaye, maqlabwayle. I naqqa d əmmiwa "Allah w Akbah, Allah w Akbar", hiye lo maqbele. Qay lo maqbele? Əmmiwa: "Ašhad w anna la ilaha inallah, ašhad anna Muḥammad rasul Allah." Hiye lo maqbele u medano.
381. Omər: "Lə kmaqbanno, d əmmutu hawxa. Ameru "Tanri Uludur", yaʕni "Aloho rabo yo", "Tanridan baška tapacak kimse yoktur" (Ġer m Aloho lazəm d lo ʕəbdutu l tə noše). Hayde namaza, haydi duʕaya (Izoxu li ṣluṯo w izoxu dʕawu l Aloho).
382. Maqlabwayle bu šəklano. W maḥətwayli b riše du kṯowayḏi, Türk Süryaniler Tarixi. Mu sabab d mən? Lo, lə maḥətwo farq bayn lu ṭayo w bayn lu ṣuroyo. Ono ste lo maḥətli farq, omarno: "Bəṯr mə d komar: "Ayna d kətyo bu ʕafro d Tərkiya, koməḥšəw tərk."" Lazəm ono ste d koṯawno əšme du hnayḏe, kele "Türk Süryaniler Tarixi". Kele heš ste kṯiwo yo.
383. Ǧan: Kətli mene, abuna.
384. Xori ʕAziz: E.
385. Ǧan: Abuna, d əmmina bu Ṭuro, awwəl naqqa u Sayfo aydarbo w ayko bdele?
386. Xori ʕAziz: Bdele awwəl naqla b ʕIwardo. Bu Ṭurayḏan bdele w hedi aṣ ṣuroye azze hən, latimi... Ayna d maxlaṣle, azze l ʕIwardo. Fayiši b ʕIwardo.
387. Be Gallo d be Šabo w hani. Hawənne moro ġalabe. Bəṯr hedi məralle l Čalabiyo, l be Šabo, be Gallo d be Šabo, məralle l Čalabiyo, Čalabiyo u aġa di ʕašərto kula wa.
388. Əmmi: "Kəbʕina, d saymət čara mu qaṭlano, mə kəbʕi minan? Aḥna latna lo čalkoye w lo yuḏoye, aḥna səryoye na." Hedi hulele xabro l Šex Fatḥulla, mən ʕƏnkaf.
389. Me ʕƏnkaf amṭele Šex Fatḥulla ste w aṯən l ʕIwardo. M ʕIwardo hedi l Čalabiyo w l Šex Fatḥulla tlalle u Sayfo mi ḥolo. U mede, d fayəš as səryoye, hani fayišiwa.
390. Ǧan: Abuna, as səryoye əḏʕiwo Šex Fatḥulla meqəm mu Sayfo?
391. Xori ʕAziz: Lo, l əḏʕiwayle. L əḏʕiwayle.
392. Ǧan: Šex Fatḥulla, abuna huwe mḥalmoyo yo əlla kurmanǧ yo?
393. Xori ʕAziz: Mḥalmoyo yo.
394. Ǧan: Hani ema hawən ṭaye?
395. Xori ʕAziz: Ono m ayko koḏaʕno, ema hawən ṭaye! Bu waxt d Mḥammad hawən ṭaye. Xud məllilox, bu waxt d Mḥammad hawən ṭaye.
396. Ǧan: Abuna, hatu, man nošaṯxu, bu Sayfo man qṭil?
397. Xori ʕAziz: Bu Sayfo man nošayḏan u babo d babi, bi ʕito d Kfarze šamošo ewangeloyo wa, u Maroge, mawfaqqe mi ʕito w mawballe bayn l Ḥaḥ w la Xanəkat, tamo qṭiwalle w mawballe, maḥətwalle u qawrayḏe bi dərto di ʕito di Ndaṯ Aloho b Ḥaḥ.
398. W kṯəwwayli Mgalyun šan i ʕito d Ḥaḥ ste, bu yawmo ḥa maḥ ḥaḥoye omər: "Alah kofoyəš heš u Mgalyunawo bi ʕitayḏan." Kṯəwwayli b səryoyo w b garšuni. Foṯo səryayto wa w ḥḏo garšuni wa. Qana d əḏʕi u səryoyo, mə komar, w u garšuni, d əḏʕi, mə komar.
399. Ǧan: Ǧan: Abuna, u garšuni, d kṯəwwolox, b kurmanǧi we əlla ʕarabi we?
400. Lo ʕarabi wa, b hno, b kṯawto səryayto yo.
401. Ǧan: Ḥarf səryoyo...
402. Xori ʕAziz: Bale məqrewa ʕarabi.
403. Ǧan: Abuna, ġer d əmmina mu babo d babox, nošo qṭil bu Sayfo?
404. Xori ʕAziz: Bu Sayfo lo, nošo lo koḏaʕno, qṭil. Qṭil, lo qṭil, lo koḏaʕno. Babi b xwa mšanewayle, balo lo bu Sayfo qṭəlwa.
405. Baṯ-qiyomo Maḥbe: Bəṯr mu Sayfo?
406. Xori ʕAziz: Bəṯr mu Sayfo mšanewayle b Məḏyaḏ. W b Məḏyaḏ wa.
407. Baṯ-qiyomo Maḥbe: B Məḏyaḏ maḥətte.
408. Xori ʕAziz: E, bi Mart Šmuni, bi ʕito di Mart Šmuni, bi dərto di ʕito di Mart Šmuni maḥətte tamo.
409. Ǧan: Ġer kfarzoye b Kfarze bu Sayfo man w man qṭəlwo?
410. Xori ʕAziz: Lo koḏaʕno yabo, ma koṯe l boli.
411. Baṯ-qiyomo Maḥbe: Hiye heš lawiwo.
412. Xori ʕAziz: Ono latwayno i šatayo. Ono heš lawiwayno.
413. Ǧan: Abuna, ar rabe d meqəm lə maḥkəlallox aʕla?
414. Xori ʕAziz: Haka maḥkalalli ste, ṭaʕino, lo koḏaʕno. Bele maḥkalalli ġalabe. Lo lo maḥkalalli, elo ṭaʕino. Lo koḏaʕno, mi naqqa d kayu riši, tloṯo damare m du muḥayḏe, mano našife ne w lo qadiri s saymənne čara ste. Fayiši hawxa.
415. Ǧan: Abuna, bəṯr mu Sayfo koṯe l bolox u kafno qamoyo, u ġala?
416. Xori ʕAziz: Lo, lo koṯe l boli. Latwayno i naqqayo. I naqqayo latwayno ki.
417. Ǧan: Abuna, koṯe l bolox u ṣxoro dam madarəs bəṯr mu Sayfo? I naqqa Tərkiya d hawyo ǧəmhuriye.
418. Xori ʕAziz: L Tərkiya i naqqa d hawyo ǧəmhuriye, bu waxt du Ġazi, lo ṣxiri. Elo bari mu Ġazi i naqqayo lo koḏaʕno, lo koṯe l boli ki. Madarəs das səryoye aġlab i Dayro du Zaʕfaran wa, madrasa das səryoye. As səryoye əzzənwo qorənwo tamo.

Qaṭlo du Aḥuno du Xori u ʕAbdo/ʕAvdo

419. Abuna, bəṯr u qaṭlo d aḥunox u ʕAbdo aydarbo qṭil, abuna, ema qṭil?
420. Xori ʕAziz: Alo ṭorelox, ma lo kele bu hnano diḏi yo. Ma fayəš b boli, ema qṭil. Kale bu kṯowano diḏi lə grəšlox u hnayḏe, kele kṯiwo yo.
421. Ǧan: I qopyayḏe.
422. Xori ʕAziz: E.
423. Ǧan: Aydarbo qṭil, abuna?
424. Xori ʕAziz: Aydarbo qṭil? Hiye b dukṯe d babi wa, u muxtar di qriṯo wa. Aṯi me Aḥlaḥ, d oṯe l Kfarze. Bu darbo aṯən be Ḥaǧo qum be Smaʕilo. Aṯən, maḥətte at tfəngaṯṯe aʕle, qṭəlle.
425. Ǧan: B lalyo lo?
426. Xori ʕAziz: B imomo. Hiye b dukṯə rawixo ʕal u səsyayḏe, qṭəlle, mə d qṭəlle. Ele maḥətwayle madrasa b Kfarze, w u malfono di madrasayḏan ste malfono Gorgis u Tamarzi wa.
427. Mu Tamarz wa, əšma di aṯto Ḥawa wa. Omarwayno lan naʕime, omarwayno: "Lo kmaqbalno, d əmmutəlle: "Gorgis, amerulle: "Oḏom, əšme di aṯto Ḥawa yo, gədəmminale "Oḏom".""
428. Čənki Oḏom u babayḏan wa. W Ḥawa emayna wa. E, aḥna ste at talmiḏe d mʕalləm Gorgis, han naqqa hawi Oḏom babayna. W Ḥawa i aṯto hawyo emayna.
429. Hedi mə d qṭil aḥuni, hiye ste mtarakle i madrasa w hano mʕalləm Gorgis qrewayle b Marde, bi madrasa dap proṭəṣtan, d ʕAmariqa. B Marde. E, hawxa.

Šamʕune Ḥanne Ḥaydo

430. Ǧan: Ya abuna, Šamʕune Ḥanne Ḥaydo man yo? Kəḏʕatle, abuna?
431. Xori ʕAziz: Šamʕune Ḥanne Ḥaydo koḏaʕne.
432. Ǧan: Hano mən səmle, abuna?
433. Xori ʕAziz: Šamʕune Ḥanna Ḥaydo ġalabe zlam gawro wa. Gawro rabo di ʕašərto wa. Noše lo qodarwa aʕle. Šamʕune Ḥanna Ḥaydo bu gomanayḏi howewa... qariwo l Gundək-šəkro wa, ha...
434. Baṯ-qiyomo Maḥbe: Sorino.
435. Xori ʕAziz: Howewa qariwo wa l Bsorino. Bi Sare wa, bi Sare. E. Lo lo bi Sare wa, qariwo l Bsorino wa. Ḥatta d loweno šaš, bu gomanayḏi naqqa ono b xwa hweli ḏ̣ayfo aʕle, bu baytayḏe.
436. Faqaṭ haw kəṯyo l boli. W kətwa u Skandar d be Šəkro ste. Hawo ste bi Gundəke di ʕIto wa. W aḥuni u Maroge, d kətwa b əšme d babi. Emi l əmmowa b əšme Margoe. Əmmowa "Səlo".
437. U babo d qašo ʕAvdo, d kətyo harke (Bruksal, ǦB). Hawo ste kayiwo wa, mšanewayle bi Gundəke di ʕIto. Kul d əzziwayno li Gundəke di ʕIto, əzziwayno ʕal u qawrayḏe mṣalewayno w oṯewayno.

Faṭəryarxo Alyas w Faṭəryarxo Afrəm

438. Ǧan: Abuna, koṯe l bolox, i naqqa d Faṭəryarxo Alyas d azzele lu Hənd?
439. Xori ʕAziz: Faṭəryarxo Alyas wa, faṭəryarxo Yaʕqub wa?
440. Ǧan: Faṭəryarxo Alyas, i naqqa d mšane bu Hənd?
441. Xori ʕAziz: Haa... hawo, u tarixayḏe ha harke kṯiwo yo. Bu kṯowano diḏi kṯiwo yo.
442. Ǧan: Ya abuna, qay azzewo lu Hənd w lə daʕər?
443. Xori ʕAziz: Ah həndiye hne wayne, l əḏʕiwa səryoyo. U səryoyo mən yo? Azze, d mawlaffe tamo u lišono səryoyo. D mawlaffe i haymonuṯo d Mšiḥo.
444. Azze, azze l tamo, lu Həndəstan, w bəṯr hedi ḥasyo, mən wa əšme, kəlle tamo kṯiwo. Hedi mʕayanwayle u ḥasyawo l tamo. Hawo ste keloyo bu məǧləs, kobe waʕḏa ʕal u faṭəryarxo.
445. Ǧan: Faṭəryarxo Afrəm i naqqa d kətwe ḥasyo b Ḥəməṣ koṯe l bolox lo?
446. Xori ʕAziz: E, azzino l gabe b xwa. Ma lo ḥzelox uʕdo, d qreli.
447. Ǧan: Abuna, ḥasyo Afrəm azzewo bann 1919 l Paris l mən azzewo?
448. Xori ʕAziz: Azzewo ʕal u lišono, ʕal d ma, ʕal d mʕayan i haymonuṯo d Mšiḥo, d omarwa i haymonuṯo d Mšiḥo hawxa yo, hawxa yo.
449. Ǧan: Abuna, kəmmi, azzewo l tamo w hawiwo Knəšyo du Šayno...
450. Xori ʕAziz: E, šrolo. Aḥna b xwa, ṭləbwayle ono w u ḥasyo, d səmleli qašo. Harke qrewayli bi "Tašʕiṯo daḥ Ḥayayḏi", d azzano l gabe. W roḥamwa babi ġalabe.
451. Čənki l babi aṯi l gabayna l Kfarze, li qriṯo. L babi mšayaʕle ḥa ma kfarzoye, d kətwayle baġlo aʕme. Marwaxle ʕal u baġlo w mšayaʕle. Azzən bi qamayto, azze hən l hno, li qriṯo d Zaz.
452. W hedi me Zaz bdele, han naqqa i naqqa d naḥiti mu hno, hiye heš dayroyo we i naqqayo. I naqqa d naḥət, qrelele lu, l more du baġlo, omər: "Abro, abro!" Omar: "Mən yo?"
453. Omar: "Mšayal bu šlomo du Skandar ġalabe. Elo koroḥamme." — "W omar: "Mṣaʕarli elox ste w ele ste w l ruḥi ste, omarno: "Mawqaḏno babe tawo, d mšayaʕleli, w mawqaḏno babe tawo stene, d kətyo rawixo aʕlox, w mawqaḏno babi ste, d aṯino aʕmayxu."" Omar: "Ṭrowe, ġamo, layto, izux.""
454. Hedi me tamo me Zaz, bdele l faṭəryarxo Afrəm hiye dayroyo, hweli, d aṯi... w d hawi faṭəryarxo, i naqqayo kətwa dayroyo Barnaba, taḥt iḏe wa. I naqqa d aḥna d azzano, d azzino ono w u qašo, d səmleli, u ḥasyo d səmleli qašo, i naqqa d azzano.
455. Mi ʕito D Ḥəməṣ omarwayno u ḥusoyo da tloṯ šoʕin b səryoyo. W ḥəs diḏi ġalabe basimo wa. Han naqqa i naqqa d aṯi, əmmi: "Kal kaṯi, kal kaṯi! Kal kaṯi u faṭəryarxo, kal kaṯi."
456. Saləq lu maḏbəḥo, yatu ʕal u kursiyayḏe. Qrelele l Barnaba omər: "Barnaba." Omər: "Mən yo?" Omər: "Tux larke." Omər: "Izux, mə d mkamele u ḥusoyo, moseqe l gabi."
457. Mawsaqleli l gabe. Barbana mosəqleli l gabe, omar: "Barnaba, amṭay hamnixo d maḥətno b qḏole." Amṭele u hamnixo, umarno: "Moran, latla əmknaiye, d maḥətno hamnixo, heš, kal koḥozət, heš qoruyo no. Aydarbo gədmaḥətno hamnixo?"
458. Omər: "Ono mə d maḥətli, ġamo layt!" Omarno: "Lo." Hedi omar: "Barnaba." Omar: "Mən yo?" Omar: "Manṭayye aʕmayye, səlqina li odayḏi. Tamo gədyətwina, gədməǧġolina, elo koroḥamno u babo ġalabe. Gədməǧġolina ʕam ḥḏoḏe."
459. Hedi saliqina. Mosaqleli, disa tamo ste mədle l badle dak kohne. I badle ste ʕatəqto, kula hne wayne, hawxa falqe wayne. Badlat ʕatiqe lə mḥalaqwa. Modwa laf falqaṯṯe, d kətwayne naḏ̣ife, kulle naqla ḥreto ḥoyatwalle, somwalle badlat.
460. Tamo ste səmle, lo səmle, omarno: "Lo kowe d lowašno! Han naqqa i naqqa d nofaqwa d qore l noše, moḥewa iḏe hawxa ʕal ḥḏoḏe, šəmʕiwa mu darġo, u čarp čarp d iḏoṯe. Hedi səlqiwa.
461. Han naqqa aḥna, ono, w huwwelayli oda, eli w lu ḥasyo, d ksoyamli qašo. Mqabəl du tarʕo i naqqa d mḥele, hawxa iḏe ʕal ḥḏoḏe saləqno. Saləqno, səmle lo səmle, lo, lə lwəšli i badle.
462. Hedi omar: "Qrayle, qrayli lu ḥasyayḏox, qrayle." Qrelile omar: "Itox, kosomno, lo ksomno, u šamošo lo kowe, lo komaqbəl i štaġaliyayḏi." E, omar: "I tarbiyayḏe b dukṯayo lə kmaqbal."
463. W qam hedi manḥatleli. Manḥatleli, manḥatleli, mawbeleli l laltaḥ. L ḥasyo Ḥanna ste kṯəwwaylele, omər: "Kobaʕno, d mšayʕatli šušaye d morən me gabox."
464. Hedi azzano, kətwayle šušaye rabṯo. Hawxa maw wazowatani, d komaḥti am maye appe. W kətwayle, kəpwayle haqqa ste d qayso. Xolaṭwayle b arʕa di šušayayo. Howewayla, xəd i, xud i gərrəke, xud hno.
465. Han naqqa mšayeli mine, omarno: "Moran haṯe mənyaṯe? Mar haṯe: "morən yo." M ayko mamṭelox i morənaṯe?" Omər: "Gədobenox šušaye mina, gədobatle l ḥasyo Ḥanna", — omər, — "amṭoli me Yurdnon, u nahro. I naqqa d azzino, l babo, d mšayaʕleli laq qəryawoṯe, l kul dukṯo.
466. Azziwayno l tamo. Hedi me tamo manṭoli me Yurdnon u nahro. I naqqa d naḥito i ruḥo qadišo ʕal Mšiḥo, d ʕaməḏ tamo." Hedi mi naqqayo i morən mqadšalle. Bəṯr hulewayli mu Zinoro di Ndaṯ Aloho b xwa.
467. I naqqa d Ndaṯ Aloho d mšanela b Efesos, d məsqalle lam malaxe li šmayo. Han naqqa am malaxe, i ǧanaze di Ndaṯ Aloho b iḏoṯayye, qralalle l Tuma u šliḥo, əmmi: "Tuma Tuma!" Tuma ste bu Hənd wa.
468. Aṯiwa i naqqayo l tamo. Mamṭewayle l ḥa, u aḥunayḏe w tre ḥrene ma msabrone, maḥtiwayle b Urhoy. Han naqqa qralalle əmmi: "Tuma Tuma!" Maʕlele qarʕe omər: "Mən yo? Man hatu?"
469. Əmmi: "Aḥna am malaxe d Aloho na. Kal koḥozət, haṯe i emo du morayḏox yo, koməblinala li šmayo." E mar: "Hatu kəmmutu hawxa, ma ono aydarbo gədoḏaʕno, d kətyo šrolo?"
470. Qam hedi mədde lu Zinorayḏa, mḥalaqqe šane, əmmi: "Mədlox." W i mahdelo d ʕal foṯa ste, hayo ste əmmi: "Mədlox." Han naqqa maḥtowalle hedi bu waxt dann Abgare. Kətwa tmanyo Abgare, qamwa b Urhoy.
471. Bu waxt d Abgar da tmanyo hiye w i aṯto, i kəflayḏe kulle, kayiwe wayne. Kelənne aṣ ṣərtoṯaṯṯe ste bu kṯowano d Türk Süryaniler Tarixi, d kṯəwli. Kane aṣ ṣərtoṯaṯṯe kelənne tamo. Han naqqa mšayaʕwayle hayye.
472. Lu Qədus gab Mšiḥo, l Abgar u malko. Abgar u Komo əmmiwayle. Omar: "Šaməʕno, d komaḥtat iḏox ʕal am miṯe, w koqaymi, ʕal as samye koməftoḥi, ʕal ak kayiwe konoyaḥḥe. D oṯat l Urhoy, haka walaye naʕəmto yo ste, ma lo basəmto yo, šani ste w šanox ste bas yo.
473. Ṭruwyo šani w šanox. I ḥurmayḏi w i kəflayḏi kulle kayiwe ne, haw kəḏʕina, aydarbo saymina. Lo konoyaḥlan. Kobaʕno, d oṯat maniḥatlan."
474. Qayəm hedi l Mšiḥo, mḥele li mandelayḏe b foṯe d ruḥe, nafiqo i ṣərto d Mšiḥo ʕal i mandelo. W azzən manṭəyalle lanək, d mšayʕiwayle gab Mšiḥo.
475. Mamṭəyalle, huwalleyo l Abgar. Abgar məḥyole bi ḥurmayḏe w ban naʕimayḏe, b ruḥe hedi nayəḥ. Hayo ste bu šəklawo.

ʕAskariye w Ḥtiyat

476. Ǧan: Ya abuna xori, man man nošaṯxu azzele lu ḥtiyat?
477. Xori ʕAziz: Mən?
478. Ǧan: Man man nošaṯxu azzele lu ḥtiyat?
479. Xori ʕAziz: L ayna ḥtiyat, mən ḥtiyat?
480. Ǧan: Lu ḥtiyat bann 1940?
481. Xori ʕAziz: ...
482. Ǧan: Lu ḥtiyat du Anadol. L Manisa nošo man nošaṯxu azzewo?
483. Xori ʕAziz: Ono azziwayno, bi ʕaskariye wayno. Beri mə d howenowo muxtar. Azziwayno li ʕaskariye l tamo.
484. Ǧan: I ʕaskariyayḏox ayko səmolox, abuna?
485. Xori ʕAziz: Simoli b Aqḥisar (Akhisar). B Adana, b Mimar Sinan, b Büyük Čakmaǧa (Çekmece). Lo qrewayli tamo ste. Hawiwayno u katəb du, du hno, du ṭabur qumandani. W hawiwayno u amər di ʕaša di ʕaskariye.
486. Ǧan: Abuna, kmo əšne səmlox ʕaskariye?
487. Xori ʕAziz: Səmli i naqqayo, i ʕaskariye əšto w tleṯi yarḥe wa. Ono tloṯo w tleṯi yarḥe səmli, qay? Aṯiwa ḥa, qumandan paša...
488. Ǧan: Əšme mən we, abuna?
489. Xori ʕAziz: Haymən haw koṯe əšme l boli. Elo aṯiwa hawo l hno, ono i naqqa d kətwayno katəb. Bi, bu ṭabur w bəṯr səmwalalli rišo di ʕamala ste. Aṯiwa hawo, hedi mərlele lu ṭabura qumandaniyayḏi, omər: "Hiye ġalabe korəḥminale, ṭro lo som tloṯ əšne ʕaskariye. Ṭro lo som anqeṣulla."
490. Hedi tloṯo w tleṯi yarḥe masəmwalle ebi. Kətwa qum iḏi hən, i naqqa d kətwayno bu ṭabur, manġa qumandani, onbaši di manġa. Kətwo ḥa ʕiwarnoyo b xwa gabi, b gawa.
491. Ǧan: Əšme mən we?
492. Xori ʕAziz: Ṭaʕino əšme, mede mə d qašo Ṣawme wa. Bale ġalabe mhayəmno wa.
493. Ǧan: Abuna, koṯe l bolox, man w man kətwolox ḥawrone ʕaskar aʕmox?
494. Xori ʕAziz: Komarnox, m ayko koḏaʕno, man kətwa aʕmi. Uʕdo d nəfqina l larwal, d ḥozenox naqqa ḥreto, lo koḏaʕnox, man hat.
495. Ǧan: Bəṯr mann 1940 hat azzoxyo naqla ḥreto lu ḥtiyat?
496. Xori ʕAziz: Lo.
497. Ǧan: Man man nošaṯxu azzewo, abuna?
498. Xori ʕAziz: Lo koḏaʕno.
499. Ǧan: Abuna, koṯe l bolox, b Məḏyaḏ bann 1939 i Ṭaqqa du Dabbo?
500. Ǧan: I Ṭaqqa du Dabbo?
501. Xori ʕAziz: Mən du dabbo?
502. Ǧan: I Ṭaqqa du Dabbo, Šexo Slaymano w hani, d səmwolən ḥile ʕal as səryoye...
503. Xori ʕAziz: Lo.
504. Ǧan: Lo kəṯyo l bolox, abuna?
505. Xori ʕAziz: Lo. Ono u mede, d koṯe l boli, koḏaʕno naqqa li ḥkume, naqla mʕayanwaylali. ʕAl u darbo du ṭrənbel. Me Midən w hul d moṭe l Mor Gabriyel.
506. U darbo kule eli mamṭeli l Mor Gabriyel. W me Qarṭmin ste hul Mor Gabriyel disa eli ftəḥwayli šanayye. ʕArabat lo qodarwa, d oṯe l Mor Gabriyel.
507. Ǧan: Qay, abuna?
508. Xori ʕAziz: Darbo latwo i naqqayo.
509. Ǧan: Darbo latwo.
510. Xori ʕAziz: I naqqayo ad darbone latwayne sime.
511. Baṯ-qiyomo Maḥbe: I naqqayo du dabbo d mərwole, hənne ste zbiṭiwo...
512. Ǧan: Abuna, i naqqa du dabbo Šexo Šlaymano, zbəṭituwo hatu ste, šrolo yo, abuna?
513. Xori ʕAziz: Šexo be Slaymano, lo koḏaʕne, man yo?
514. Ǧan: Mani m bə Maḥmado yo.
515. Xori ʕAziz: Hawo lo koḏaʕne.
516. Baṯ-qiyomo Maḥbe: Ṭaʕəlle, yabo, ṭaʕəlle...
517. Xori ʕAziz: Be Mahmado, oḏaʕwayno l hno, l Nuri d be ʕAzizke, oḏaʕwayne. W be Mahmado...
518. Baṯ-qiyomo Maḥbe: U Ziwar əḏʕatwo.
519. Xori ʕAziz: W be Mahmado, hanək be Mḥammad Šarif w hanək wayne be Mahmado. Hanək ste tarte qabilat wayne.
520. Ǧan: Bə Nahrozo.
521. Xori ʕAziz: Be Nahrozo w be Mahmado. Be Nahrozo be Mḥammad Šarif wayne w be Mahmado, be ʕAzizke, Nuri d be ʕAziz w hanək wayne.
522. Ǧan: Ya abuna, hani bu aṣəl m ayko aṯən l Məḏyaḏ?
523. Xori ʕAziz: M ayko koḏaʕno, yabo. Bu aṣəl m ayko, ma hani šeyole ne kəmšaylat!
524. Ǧan: Ya abuna, kəmmi, hat ste ʕabiratwo lu ḥabis bann 1939? ʕAl i masale du dabbo, šrolo yo?
525. Xori ʕAziz: Du dabbo lo koḏaʕno...
526. Ǧan: B Məḏyaḏ.
527. Xori ʕAziz: Lo lo koḏaʕno. Lo.
528. Ǧan: B Məḏyaḏ gnəwwolən u ṣəlaḥ l Šexo bə Slaymano w hani.
529. Xori ʕAziz: Lo.
530. Ǧan: Msəkwolən u ḥasyo w hani maḥtiwolən lawġul.
531. Xori ʕAziz: Lo koḏaʕno.
532. Ǧan: Ḥasyo Tuma.
533. Xori ʕAziz: Ḥasyo Tuma Aras?
534. Ǧan: E, abuna.
535. Xori ʕAziz: Lo, lo koṯe l boli.
536. Ǧan: E, abuna, zbəṭwolən, fayəšwo tloṯo yawme lawġul. Mḥəlanwole ġalabe.
537. Ǧan: Latlox haž, abuna?
538. Xori ʕAziz: Nəč, nəč...
539. Ǧan: Ya abuna, koṯe l bolox u Varlik Vergisi?
540. Xori ʕAziz: Lo. Lo.
541. Ǧan: Hatu, aṯiwo Varlik Vergisi aʕlayxu?
542. Xori ʕAziz: Lo, lo koḏaʕno Varlik Vergisi, mən yo.
543. Ǧan: Abuna, bəṯr mi naqqayo azzoxwo li ʕaskariye, əlla? Li ʕaskariye ayko səmowalox, abuna?
544. Xori ʕAziz: I ʕaskariye simowayli b Mimar-Sinan w b Čaṭalǧa, Beyuk Čakmaǧa, b Aqḥisar w b Adana, komarno, qay b Adana wa. Šqiwayli tamo u tarxisayḏi.
545. B tloṯo w tleṯi yarḥe səmwayli ʕaskariye. Hənnək əšto w tleṯi yarḥe wayye. Aṯiwa ḥa albay me Məḏyaḏ, mərlele lu qumandanayḏi, i naqqayo ono ste, əəə 'manġa onbašisi' wayno di ʕaskar.
546. Kətwa səryoye ste gabi w kətwa ṭaye ste, mu kul šəkəl. Hedi mərlele, lu qumandanawo mərle omar: "Aḥna korəḥminale ġalabe w ġalabe ṭawwo yo, kobaʕno lo əšto w tleṯi yarḥe, d manqəṣat i hnayḏe, i ʕaskariyayḏe." Hedi simowalle diḏi tloṯo w tleṯi yarḥe.
547. Ǧan: Abuna, i naqqa d nafiqitu m Məḏayḏ, man kətwolox ḥawrone məḏyoye?
548. Xori ʕAziz: I naqqa d nafiqina, ema d nafiqina me Məḏyaḏ?
549. Ǧan: I naqqa d azzoxwo li ʕaskariye?
550. Xori ʕAziz: E, ono m ayko koḏaʕno, e am medonani hawxa lo mšaylat, medone hawxa pisin lə mšaylat, m ayk koḏaʕno, man wayne.
551. Ǧan: Yaʕni ḥawronox di ʕaskariye?
552. Xori ʕAziz: M ayko koḏaʕno, kətwo ḥa ʕiwarnoyo gabi, b lalyo w b imomo dayəm mṣalewa. W bu ṣawmo ste ṣoyamwa u ṣawmo.
553. Baṯ-qiyomo Maḥbe: U Ḥanna d be Həndoke wa, Səlo d be Ǧowaz wa, u Tuma wa, w hawxa kətwo aʕme kfarzoye w qašo Ǧərǧis wa.
554. Xori ʕAziz: Lo koḏaʕno.
555. Baṯ-qiyomo Maḥbe: U babo du Sabriyano wa, Ṣorəko əmmiwayle, Ǧərǧo wa hawo ste.
556. Ǧan: U Ḥanna b Həndoke ste?
557. Baṯ-qiyomo Maḥbe: U Asmar wa, hani aʕme wayne kfarzoye. W komanno hano d be, d ʕIwardo wa, əmmiwa di Zero, be Zaloke yo. ʕIwarnoyo wa.
558. Ǧan: Han naqqa abuna, bəṯr mə d mkamelox i ʕaskariye, hawət kohno?
559. Xori ʕAziz: Lo, aṯino, hawino muxtar di qriṯo. Tarte kore hawino muxtar di qriṯo. Disa lawo l Qoǧamanoġlu səmwayleli u muxtar di qriṯo. W bəṯr mi muxtariye hedi hawxa.
560. Ǧan: Abuna, i naqqayo u muxtar, qaṯwole mʕaš mede, abuna?
561. Xori ʕAziz: Lo, lo, lo.
562. Ǧan: Hawxa b balaš we.
563. Xori ʕAziz: E, b balaš wa.
564. Ǧan: Bəṯr b kmo əšne hawət kuhno, abuna?
565. Xori ʕAziz: Šəbḥo l Aloho, lo məllilox, kelənne aḥ ḥayayḏi tamhenike kṯiwe, grəšlox i fotoqopiyaṯṯə. Tamo, ḥur tamo.
566. Ǧan: Šrolo, abuna.
567. Xori ʕAziz: D loweno šaš, bi šato dann 1952, mede hawxa. Aha harke ste gədnofəq uʕdo bu mimrano b xwa. Čənki lu faṭəryarxano huwwayle amro, omər: "Itoxu li Sənnados l gabi..."
568. Ǧan: E, abuna.
569. Xori ʕAziz: Qam azzano ono w u ḥasyo, d səmleli qašo.
570. Baṯ-qiyomo Maḥbe: E, lo mərlox kulle, kane tamo. Hani tarte kore kəmmatte.
571. Xori ʕAziz: Han naqqa mawbeleli, azzano lu Sənnados l gab Faṭəryarxo Afrəm. Faṭəryarxo Afrəm hedi u mimrano mərwayli aʕle w mərwayli ḥa ste ʕal ḥasyo Ṭimaṯewos Tuma Aras, me Arzoġli wa, mərwayli ḥa ʕal hawo ste, faqaṭ hawo lo koḏaʕno, mə ǧarile.
572. Ǧan: E, e, abuna.
573. Xori ʕAziz: E, w bu šəklano.

ʕMire dab Boṭa

574. Ǧan: Ya abuna, kmaḥkən as sowe, kəmmi, meqəm mu Sayfo kətwo aʕ ʕmire dab Boṭa, kəmmi, aʕ ʕmirani uṯanwo lu Ṭuro w muḥanwo, mən d koṯe qumayye, mən kəḏʕət aʕlayye?
575. Xori ʕAziz: Lo koḏaʕno aʕ ʕmire, aʕ ʕmire d ayna?
576. Ǧan: Dab Boṭa?
577. Xori ʕAziz: Aʕ ʕmire dab Boṭa hano Mafəryono b xwa, me tamo wa. Gab u ʕmiro dab Boṭa wa. Abəʕ d amṭele ḥḏo u ʕmiro dab Boṭa, omər: "Kətlox aṯto." Omər: "Mə ġamo, gədamṭeni haṯe ste." Omər: "Lo kowe, lo kowe." Omər: "Aydarbo lo kowe?" Omər: "Lo kowe." Hedi qayəm mḥalaqwayle i Lavəž aʕle. E.
578. Ǧan: Abuna, kəmmi, aʕ ʕmire dab Boṭa ġalabe makəwwe as səryoye b Ṭurʕabdin, šrolo yo?
579. Xori ʕAziz: Lo koḏaʕno, babi, lo koḏaʕno. Makiwənne, lo makiwənne, lo koḏaʕno. Koḏaʕno, i šato du Sayfo moḥənwa bas səryoye, hano Šex Fatḥulla w l be Čalabiyo w l be Sarḥano maxlaṣwalle as səryoye, hedi wakidi haw koṯe l boli.

Aġawiye b Kfarze

580. Ǧan: Abuna, i naqqa d kətwox muxtar b Kfarze, kmo aġawiye kətwo bi qriṯo?
581. Xori ʕAziz: Ḥa ste latwo, ono wayno.
582. Ǧan: Kətwo ʕašəryoṯo dak kurmanǧ?
583. Xori ʕAziz: Kətwa be Smaʕilo w kətwa be Ḥamke əmmənwanne.
584. Ǧan: E, abuna.
585. Xori ʕAziz: Ḥado be Ḥamke w be Smaʕilo. Hanək ste barbar d ḥḏoḏe wayne, lo rəḥmiwa ḥḏoḏe.
586. Ǧan: Hani bu aṣəl kfarzoye wayne, abuna?
587. Xori ʕAziz: E.
588. Ǧan: Hani, as səryoye ste fliġe wən aʕlayye əlla as səryoye l ruḥayye wayne?
589. Xori ʕAziz: As səryoye l ruḥayye wayne.
590. Ǧan: Hani bə Smaʕilo man we u rabaṯṯe? Əšme mən we?
591. Xori ʕAziz: Be Smaʕilo, u rabaṯṯe Šexmuso yo. D be Šmaʕilo wa əšme du rabaṯṯe. Ono w hiye ste w hiye ġalabe rəḥminawo ḥḏoḏe.
592. Ǧan: Hani d be Ḥamke man we u rabaṯṯe?
593. Xori ʕAziz: Ḥado wa.
594. Ǧan: Ḥado we.
595. Xori ʕAziz: Əmmiwayle Ḥadoye Ḥamke, kətwayle aḥuno, əšme Ḥabibo wa, Məṣṭafa, medone hawxa.
596. Ǧan: Abuna, han naqqa as səryoye ubanwo lani dašt?
597. Xori ʕAziz: Hə.
598. Ǧan: Dašt di adro?
599. Xori ʕAziz: Dašt di adro mən yo?
600. Ǧan: I naqqa d əṯyowa i adro, saymiwo lamme yaʕni?
601. Xori ʕAziz: Mane?
602. Ǧan: Lašan ann aġawiye.
603. Xori ʕAziz: Lo. Lo, ašər lo saymiwo. Balke ste saymiwo, lo koḏaʕno.

Madrase dat Tərk b Kfarze

604. Ya abuna, i madrase qamato di ḥkume ema ʕabiro l Kfarze?
605. Xori ʕAziz: I madrase qamayto, əəə l aḥuni maʕbərowayle. Lu ʕAvdo.
606. Ǧan: Ayna šato, abuna?
607. Xori ʕAziz: Lo koḏaʕno. Qrewayli harke šanox.
608. Ǧan: E, hayo qəryowalox.
609. Xori ʕAziz: E, lo koḏaʕno, b ayna šato wa. Elo i madrase qamayto l aḥuni maʕbərole. Bəṯr me d qṭil aḥuni bayn l Aḥlaḥ w l Kfarze. Hedi i madrasayo ste u malfonayḏa, d kətwa malfono Gorgis mu Tamarz wa.
610. D qrewayli bi, bi madrasa d Marde dap proṭəṣtan. Daʕ ʕamariqaniye. Hawo ste mə d qṭil aḥuni, hedi hiye ste mədle li madrase w azze. Bəṯr hedi eli maḥətli madrasa bi ʕito. Maqreli an naʕime bi ʕito. Təšʕo w arbʕi naʕime. Hul l uʕdo ste hən mənne afədyaqne w hən mənne mšamšone ewangeloye ne.
611. Ǧan: Ya abuna, hat i naqqa d kətwox muxtar, uṯewo noše nuxroye m Awruppa l Ṭurʕabdin.
612. Xori ʕAziz: Lo, lo koṯe hawxa noše l boli.
613. Ǧan: Kuhne, d əmmina.
614. Xori ʕAziz: Iḏa aṯi ste, lo koṯe l boli, yabo, lo koḏaʕno.
615. Ǧan: Laʔan bu čaġawo uṯewo ġalabe noše w gəršiwo ṣəwar, lə kəḏʕina, man ne.
616. Xori ʕAziz: Lo. M ayko kətwo i naqqayo grošo d ṣuwar.
617. Ǧan: I naqqa d kətwox muxtar.
618. Xori ʕAziz: E, m ayko kətwo. Ḥur, bu waxt d faṭəryarxo Afrəm d mšayaʕle, mšayaʕle ḥa, omər: "Graš i ṣərto d Mšiḥo bu qalam." Mədle, bu qalamayḏe maḥətle ʕal u kaġat. Mšiḥo mərlele: "Mən ksaymət?" Omər: "Kgorašno i ṣərtayḏox, Abgar u malko, kobaʕla."
619. Qam mḥele i mandelo d ruḥe b foṯe, omər: "Mədlox, hawleyo, laybox gəršat i ṣərtayḏi. W amarle, amar: "U šuġlayḏi kamal harke, han naqqa ksolaqno li šmayo. Lo koṯeno l Urhoy. Ono han naqqa ksolaqno li šmayo."" Omər: "Kaməl u šuġlayḏi harke." Hedi haw azze.

Məlk

620. Ǧan: Ya abuna, hatu b Kfarze, kətwolxu məlk, mən məlk kətwolxu?
621. Xori ʕAziz: Kətwaylan məlkat b Kfarze. Kətwaylan arʕoṯe, kətwaylan, əmmiwo i Waṭa. I arʕo di Waṭa. Kətwaylan karmo, kətwaylan bəṯr ak Kurrəkat. Hawxa kətwaylan arʕoṯe.
622. Ǧan: Ya abuna, koṯe l bolox, hat naʕimo, bu ṣawmo mən gəlone amṭanwo mu ṭuro w saymiwonne muklo?
623. Xori ʕAziz: Lo, Alah, lo koṯe l boli. Šal mi Maḥbe hayo. Ono lo koḏaʕno.
624. Ǧan: Gəlone d amṭanwo mu ṭuro.
625. Xori ʕAziz: Gelone, d manṭənwo mu ṭuro, d saymiwo muklo, hawxa yo. Kətwo gelone ṭowe.

Šahre b Ṭurʕabdin

626. Ǧan: Ya abuna, koṯe l bolox u šahro qamoyo, d azzoxle, ema we?
627. Xori ʕAziz: Ayna šahro?
628. Ǧan: Šahro, d əmmina, d huwewo bu Ṭuro.
629. Xori ʕAziz: Šahro di Ndaṯ Aloho əzzawaynale.
630. Ǧan: ʕƏmrox məqqa kibo we, hat naʕimo?
631. Xori ʕAziz: M ayko koḏaʕno? I naqqayo naʕimo wayno. Azzanowo lu šahro di Ndaṯ Aloho. D kətwa u babo d babi bi dərtayḏa qwiro.
632. Baṯ-Qiyomo Maḥbe: Mor Gabriyel azzanowo.
633. Xori ʕAziz: W l Mor Gabriyel i naqqayo d azzanowo. Əzzawayna lu šahro d Mor Gabriyel ste, bale aġlab li Ndaṯ Aloho əzzawayna.
634. Baṯ-qiyomo Maḥbe: Li Ndaṯ Aloho əzzanowo.
635. Ǧan: Abuna, u šahrayḏa ayna yawmo yo?
636. Xori ʕAziz: U Šahro di Ndaṯ Aloho?
637. Ǧan: E, abuna.
638. Xori ʕAziz: Kito u ṣawmo di Ndaṯ Aloho. I naqqa d komalwa u ṣawmo, annaqqa u yawmo du ʕedayḏa u Šahro di Ndaṯ Aloho yo. Əzzənwo lu Šahro di Ndaṯ Aloho. Komarno, b ṭəbbax yo, lo, Maḥbe?
639. Baṯ-qiyomo Maḥbe: Mən?
640. Xori ʕAziz: Latyo b ṭəbbax u Šahro di Ndaṯ Aloho?
641. Baṯ-qiyomo Maḥbe: I Ndaṯ Aloho?
642. Xori ʕAziz: U ṣawmayḏa latyo b ṭəbbax.
643. Baṯ-qiyomo Maḥbe: Lo kəḏʕono.
644. Xori ʕAziz: Ḥamšo yawme yo u ṣawmayḏa. Ḥamšaḥṣar yo, ḥamšo, mede hawxa.
645. Ǧan: Ya abuna, lu šahrano uṯewo ġalabe noše?
646. Xori ʕAziz: E, oṯənwa.
647. Ǧan: Abuna, uṯewo səryoye əlla uṯewo kurmanǧ ste?
648. Xori ʕAziz: Oṯewa səryoye ste w bu gomanayḏi oṯənwa ak kurmanǧ ste.
649. Baṯ-qiyomo Maḥbe: Ma ḥeḏorayna ste ṭaye wayne, kurmanǧ wayne.
650. Xori ʕAziz: He?
651. Baṯ-qiyomo Maḥbe: Di dahole kurmanǧ wayne?
652. Ǧan: Abuna, kəmmi, dayqiwo dənnaga w zərnaye w raqḏ̣e...
653. Xori ʕAziz: Eee.
654. Baṯ-qiyomo Maḥbe: E, kurmanǧ wayne. Hawxa yo.
655. Ǧan: Abuna, yaʕni zuṭoye səryoye latwo, abuna?
656. Xori ʕAziz: Lo, zuṭoye səryoye latwo.
657. Baṯ-qiyomo Maḥbe: Lo, səryoye nošo lo doqwa.
658. Ǧan: Ya abuna, u šahro kmo yawme gurašwo?
659. Xori ʕAziz: Gorašwa yawmo-tre-tloṯo, mede hawxa. Elo tre yawme garak gorašwa.
660. Ǧan: Abuna, nošo zumarwo səryoyo ste bu čaġawo?
661. Xori ʕAziz: Ayna d oḏaʕwa, zomarwa, ayna d l oḏaʕwa, lo.
662. Ǧan: Koṯe l bolox, abuna, mən zəmriwo? Qole di ʕito we əlla?
663. Xori ʕAziz: Qole di ʕito. Lo, zmaryoṯe lo zəmriwa as səryoyo. Kulle qole di ʕito wayne.
664. Ǧan: Koṯe l bolox, ayna qole əmmiwo bu čaġawo, abuna?
665. Xori ʕAziz: Əmmiwo aq qole, d kit bu Šḥimo, ʕal i Ndaṯ Aloho.
666. Ǧan: Kibox d əmmatlan ḥa mənayye, abuna?
667. Xori ʕAziz: D əbʕe, d amṭenox u Šḥimo larke, d qorenoxyo.
668. Ǧan: E. ʕAl lebox lə kəḏʕət, abuna?
669. Xori ʕAziz: Lo fayiši ʕal lebi, yabo.
670. Ǧan: Manṭenox u Šḥimo, lašan d qorətli ḥa mənayye. Kibox, abuna, iḏa manṭeli u kṯowo?
671. Xori ʕAziz: Hedi klay, d amṭene.
672. Ǧan: E, abuna. Yalla bday mu rišo, abuna...
673. Xori ʕAziz: "...Yoldaṯ Aloho bṯəlto doxronex l borəkṯo raḥiqe wa l qaribe fanoy, šel otən. L ayno da krih able ḥulmono w ayno damʕo ʕoyle lu bobo w ayna d bi šəršo ḥəqle ṭrudi mene. Ba ṣluṯəx w b ʕudax raḥmenawna aʕlayna, hale luya, ṣluṯex d ʕaḏarlan..."
674. Ǧan: W ġer, abuna, kətwo?
675. Xori ʕAziz: Kətwo ġalabe qole. U Šḥimo kule qole yo. Ma u Šḥimo mən yo?
676. Ǧan: Marlan ḥreto, abuna.
677. Xori ʕAziz: "... Ba ṣluṯyo l to kulhon qadišayk, ḥaṣolan moran ḥaṣo l ʕaniḏayn. Duxrono d Maryam nehwe l bərkoṯan wa ṣluṯo tehwe šuro l nafšoṯan. Nbiyye wa šliḥe w sohḏe w qadiše etkašaf w abʕaw raḥme ḥlof kulan. Ṭalo d busome rusmo l bafayhun d abohayn w aḥayna da šxeb ʕal sabro. Šubḥo l haw dawren b duxron yoledden. Naṣal l qadiše w naḥem l ʕaniḏe. Wa ṣluṯ yolədto kolun qadišayk ḥaṣolan moran w ḥaṣo l ʕaniḏayn mhayəmne..."

ʕAde di Qwarṯo

678. Ǧan: Abuna, gədmšayalnolox šəwolo. Hat i naqqa d kətwox naʕimo, koṯe l bolox, hat naʕimo, bi qriṯo man mar rabe bu ʕumro d mayiṯi. Koṯe l bolox nošo mənayye?
679. Xori ʕAziz: Koṯe l boli, i naqqa d mayəṯ ḥəmyoni, u babo di Maḥbe. I naqqayo azziwayno l Awruppa w daʕərno me Awruppa. Aṯino l Kfarze. Aṯili xabro əmmi: "Ḥəmyonox u ʕIsa d be Tuma, Aloho mḥasele, mšanele, itox."
680. Ǧan: Aloho mḥasele.
681. Xori ʕAziz: Qam hedi azzino. Azzino, hul d tlalle. Fayišina ono w qašo Yuḥanun di qriṯo ʕam ḥḏoḏe wayna. Hawo koṯe l boli. Wakidi an noše ḥrene, d mšanalle, lo koṯən l boli. Koṭoʕenanne, lo kofayši b boli.
682. Ǧan: Abuna, uṣul, d əmmina, di qwarṯo u nošo i naqqa d maṯwo, bi qamayto meqəm mi qwarṯo ayko maḥtiwole? Bu bayto ṭuranwolle əlla bi ʕito maḥtiwole?
683. Xori ʕAziz: Lo, məbliwayle, kətwo maqbara. Kətwo beṯ qbure. Məbliwayle lab beṯ qbure.
684. Baṯ-qiyomo Maḥbe: Am miṯe maḥtiwanne b Mor Yuḥanun.
685. Xori ʕAziz: Kətwaylan u qadišayḏan Mor ʕZozoyel, bi dərtayḏe tolənwanne am miṯe w b gawe di ʕito b xwa, aḥuni b xwa u ʕAvdo maḥətwalle b gawa di ʕito.
686. Baṯ-qiyomo Maḥbe: Aq qaše w aš šamoše b gawa di ʕito wən.
687. Xori ʕAziz: W e. W mən d omarnox. Kətwaylan u qadišo ḥreno Mar Yuḥanun u maʕməḏono əmmiwaynale. Tamo ste kətwa dəkṯo, d mawbələnwa w tolənwa...
688. Baṯ-qiyomo Maḥbe: Məbliwonne l tamo, rabṯo wa, Mor ʕZozoyel naʕəmto wa.
689. Ǧan: Abuna, kətwo ʕade, i naqqa u miṯo d muyaṯwo, yawmo qamoyo man nuqalwo u muklo lan noše maʕziye?
690. Xori ʕAziz: Ap pəsmamayḏe nəqliwa, u ahlayḏe. Hanək nəqliwa muklo. Mamṭənwa w əzzənwa li mʕazziye, mə d azzənwa li mʕazziye, maḥtiwa u muklo qumayye.
691. Ǧan: Abuna, i naqqayo u uṣul du səyomo du muklo mən we i naqqayo?692. Xori ʕAziz: Lo koḏaʕno, yabo. Latwayno ḥurma, m ayko koḏaʕno, lo koṯe l boli.
693. Baṯ-qiyomo Maḥbe: Bu ṣawmo koṯe l boli saymiwo kalpəke (fərto, qlofe daḥ ḥeṭe, ǦB).
694. Ǧan: Bəṯr, baṯ-qiyomo, gəduṯeno laf eləx. Abuna, i naqqa d manṭanwo u muklo, uṣul we, d əmmina u qašo, d mṣale qamayto?
695. Xori ʕAziz: E, e. Mṣaliwayna, əmmiwayna: "Aqdam raḥəm abo ʕal bnayo, hale loya, mraḥəm moryo ʕal də ḥlaw. Barnošo ġamiro yo w maw w hale loya w eṭəhwe d ḥuqle hox enyoʕe." Hawxa.
696. Ǧan: Ya abuna, bəṯr, d əmmina, kətwo noše b qriṯo, d mašiġiwo am miṯe, d əmmina, man wən, abuna?
697. Xori ʕAziz: Ma hano xabro yo, hano latyo šeyolo. M ayko koḏaʕno, man mašəġwa am miṯe. Mašiġənwanne, koḏaʕno, məblənwanne, mašiġənwanne w maḥtənwanne bu qawro. 
698. Ǧan: Abuna, naʕimo wi, koṯe l boli, kətwo uṣul di naḥšo, bəṯr qayimowa, abuna, qayo, abuna?
699. Xori ʕAziz: E, hawxa. Bi qamayto məbliwa, maḥtiwanne, latwa tabut. Maḥtiwanne hawxa, ʕal arbʕo, ʕal tre qayse, maḥtiwa. Gəḏlənwa aq qaysanək ba hne ʕal ḥḏoḏe w tre zlamat gədzəbṭiwa mi xaṣrayo w tre mi xaṣrayo w ṭəʕnənwanne w məblənwanne.
700. Ǧan: Abuna, u uṣul kmo yawme fašwo u miṯo, hul d məqwər? Yawmo, tre...
701. Xori ʕAziz: Lo, mṣalənwa aʕle bi ʕito w bi ʕito gədrəšmiwaynale w bəṯr mu ršomo hedi gədmaydiwayle. Gədməbliwayle, tolənwayle. Towewa kuhno, mašiġiwa raġloṯe ste w iḏoṯe ste. W d lowewa kuhno, dowewa ʕulmoyo, hawxa.

ʕAde du Bəroxo

702. Ǧan: Ya abuna, hat mbaraxlox ġalabe noše.
703. Xori ʕAziz: E, mbaraxli ġalabe ġalabe noše.
704. Ǧan: Koṯe l bolox, abuna, u uṣul du broxo lašan ʕlaymo w ʕlaymṯo, aydarbo budewo?
705. Xori ʕAziz: I naqqa du beroxo, mbarxiwaynanne, bəṯr mə d mbarxilan, amṭənwa a klile: "Klilo b iḏe d moran mi šmayo zoyaḥ w noḥət. L ḥaṯno yo klilo d kohno soyamle b riše."
706. W d əmmina naqla ḥreto ste: "Klilo b iḏe d moran men šmayo zoyaḥ w noḥət l kalṯoyo klilo d kohno soyamle b rišo." Maḥtiwayna a klilaṯṯe ʕal qarʕayye. W hedi maydinawo l iḏa di kalo w du ḥaṯno, ubiwaynanne l hḏoḏe.
707. Mə d hiwiwaylan l ḥḏoḏe ste. Maḥtiwo ṭlamṯo d laḥmo hawxa, mgarfanto bayn iḏoṯayye. Tawriwayla. Hawxa.
708. Ǧan: Abuna, kətwo ʕade, i naqqa d manṭanwo i kalo mu bayto d bə kalo, i naqqa d manṭanwola li dərto d bə ḥaṯno məqḏiwo ftilo, mən ʕade wa haṯe, abuna?
709. Xori ʕAziz: Mšayəl mi Maḥbe hayo, lo koḏaʕno.
710. Baṯ-qiyomo Maḥbe: Hawxa saymiwa, bas aġlab aṭ ṭaye saymiwa.
711. Ǧan: E, yaʕni, abuna, i nuro gabayna ʕade wa əlla ʕatəqto wa?
712. Xori ʕAziz: Lo koḏaʕno.
713. Baṯ-qiyomo Maḥbe: Lo šamiʕina, lo šamiʕina.
714. Ǧan: Yaʕni nuro dlo ftilo...
715. Xori ʕAziz: Lo koḏaʕno.
716. Ǧan: Abuna, i naqqa d məṭləbowa ḥḏo, uṣul we, d ḥuḏ̣arwo u qašo ste bu ṭlobo?
717. Xori ʕAziz: E.
718. Ǧan: E, abuna.
719. Xori ʕAziz: Mšayliwa, pəsmam d ḥḏoḏe, mən d ḥḏoḏe ne? Gədəmmənwanne flan mede me d ḥḏoḏe ne. Flan mede me d ḥḏoḏe ne. I kačke b kmo əšne yo w kurrəko b kmo əšne yo? Əmmənwanne. Hedi maḥtiwa u nišanaṯṯe.
720. Ǧan: Abuna, u kuhno bi ʕade mən mṣalewo?
721. Xori ʕAziz: Mṣalənwo u kṯowo du beroxo, kito. Kit u kṯowo du beroxo.
722. Ǧan: I naqqa d mnayšniwola, əmmiwo "u yamino".
723. Xori ʕAziz: Eee.
724. Ǧan: U yamino aydarbo kmitamər? I ṣluṯayḏe...
725. Xori ʕAziz: Lo koḏaʕno.
726. Ǧan: Du yamino.
727. Xori ʕAziz: Du yamino, i naqqa d obənwa i yamino di kačke b iḏe du kurrəko, xəd komarnox, maḥtiwa laḥmo ste bi ḥolo. W hedi u qašo maṣlawwo ʕal u laḥmawo. W obənwanne l ḥḏoḏe. Hawxa.

Taqwim di ʕIto Səryayto

728. Ǧan: Abuna, gabayna bi ʕito kito u šəwolo du taqwim. Awwəl naqqa d əmmina, i ʕito səryayto, u taqwim diḏa mən we, abuna?
729. Xori ʕAziz: I ʕito səryayto, u taqwimayḏa bi qamayto, i naqqa d Mšiḥo d mtawlad w bəṯr b tarte w tleṯi əšne w falge saləq li šmayo. U taqwimawo hawo wa. Bəṯr hedi mḥalaffe. Hawo wa.
730. Ǧan: U taqwimawo əšme mən we?
731. Xori ʕAziz: Mən?
732. Ǧan: I naqqayto u taqwim, əšme mən we?
733. Xori ʕAziz: Əšme du taqwim əəə.
734. Ǧan: Yaʕni Yuliyos we əlla mən we?
735. Xori ʕAziz: Mən?
736. Ǧan: Yuliyos we u taqwim awwəl naqqa əlla?
737. Xori ʕAziz: M ayko koḏaʕno, mən wa. Lo koḏaʕno masalokat, kal kḥozat, kale u taqwim harke.
738. Ǧan: Abuna, masalan gabayna, koṯe l boli, naʕimo wi, alo mḥase am miṯayḏox, mḥasela l qašti, əmmowa: "Ǧan, abri, adyawma məqqa yo bu yarḥo?" Umarnowola, əmmowa: "Lo, heš kito tloṯaḥṣar yawme?" Qraye w ktawto l əḏʕowa, mən we hano, abuna?
739. Xori ʕAziz: Ayna?
740. Ǧan: I naqqa d mšaylowali, əmmowa: "Abri, Ǧan, adyawma məqqa bu yarḥo?" Umarnowola: "Adyawma 1 b oḏər yo." Əmmowa: "Lo, heš zbaṭ yo, tloṯaḥṣar yawme kətle." Mən we u farqano?
741. Xori ʕAziz: Kito bayn l əšwəṭ w lay yawme ḥrene, əšwəṭ tmanyo w ʕəsri yo, a ḥrene kulle tleṯi w ḥa w tleṯi yawme ne. Əšwəṭ ʕal əšme d Ihuḏo, d maslamwayle Mšiḥo, mawxa ay yawmayḏe karye wayne, noquṣe wayne.
742. Ǧan: Bas kəmmi, abuna, kətwo taqwim d Gregoriyan. Aḥna i ʕito qamayto ayna taqwim məstaʕmela, Yuliyos əlla Gregoriyan?
743. Xori ʕAziz: Alah lo koḏaʕno.
744. Ǧan: Abuna, koṯe l bolox awwəl naqla, e, abuna...
745. Xori ʕAziz: Ḥur... (mu yawmunayḏe qrele u mede, d kṯəwle b tərki, ǦB). Ṣulṭan ʕAbdəlḥamid da tre. U abrayḏe Salim Afandi. Salim Afandinin damadi, u ḥaṯnayḏe ʕAli Kənʕan. Yaʕni Kənʕan, kətwayle barṯo, əšma Ṣaṭiʕa, b Paris hawyowa.
746. U taḥsilayḏa u xṣuṣi ste tamo b Iṭalya qrewayla. Bu "Misyonerlik" d Iṭalyan... kitab adindaki šaḥife 59 da şöyle yaziyor. Komər: "Esasen Mevlana milliyet diye bir şey tanimiyor. Türk kelimesi, Moǧol ve köylü manalarindan oluyor. Onun nazarinda Türk daima yikicidir." ʕAl aṭ ṭaye komər: "Tərk dayima yikicidir. Tanri bir yeri xarab etmek dileyince Türkleri yolluyor."
747. Bu kṯowo d Šex Badraddini Simawi. Bu kṯowawo kṯiwo yo hawxa. U kaṯowayḏe stene b Azmi Nusret Kayugusuz. I dəkṯo d ṭbiʕ ste Gümüṣ Ayak Matbaʕasi, 1957 b Izmir.
748. Han naqqa harke m Diyarbakər, i naqqa d azzi l ʕAnqara. Bu tarixawo Patriġin Afram Bilgiče tankid maktubu. I naqqayo lu faṭəryarxo kṯəwwayle lu ḥasyawo, d səmleli qašo. Kṯəwaylele maktub, səmwayle tanqid bu maktubayḏe.
749. Mšayaʕwayle u maktub l iḏe d qašo Brahim Aqṣan (Xori Brahim Haǧǧo, ǦB), məḏyoyo wa. Hani ḥḏo w arbʕi əšne. (Harke u abuna qrele bu tərki mu yawmuno, d kətle, ʕayni mede kṯiwo yo bi ḥarayto, mawxa lə mədli, ǦB). Ma kule kqorene?
750. Ǧan: E, abuna, qray...
751. Xori ʕAziz: Ġalabe hno yo...
752. Ǧan: Basimo yo, abuna.
753. Xori ʕAziz: Basimo yo, faqaṭ ġalabe yo. Ġalabe yo (harke mdawamle naqla ḥreto bu qroyo, ǦB). Hano u məfti d Mersin yo. Haṯe ste d mqarawwayli bi ʕito d ʕAnqara. Aṣa, yaʕni hayo, d komaydila af faṭəryarxe w aḥ ḥasye b iḏayye i ʕəkkasa.
754. Ǧan: I ʕƏkkasa.
755. Xori ʕAziz: Hano ste faṭəryarxo Mixoyel Rabo.
756. Ǧan: Ḥalyo ġalabe, abuna.
757. Xori ʕAziz: Ma lo bas yo.
758. Ǧan: Adyawma bas yo, abuna?
759. Xori ʕAziz: Lo, b ʕAnqara bu utel wayno. I naqqa d kətwayno bu utel, kətwa tloṯo zlamat ste čalkoye. Omarno: "M ayko hatu?" Əmmi: "Mu Iran na." Omarno: "Mən hatu, ṭaye hatu, ṣuroye hatu?"
760. Əmmi: "Alo čalkoye na." Han naqqa omarno: "Qayo kosaymutu i čalkouṯo." Əmmi: "Baʕ m ayko kəḏʕina, u kṯowayḏan hawxa yo." Omarno: "Kit kṯowe, d obutulli?" Əmmi: "E, gədobinalox."
761. Hedi huwalalli u kṯowo w kṯowo eli ste manṭewayli, maqlabwayli. Han naqqa lo koḏaʕno lawo, lu Yusəfawo, mawbele w azze w azze.
762. Ǧan: Han naqqa hano hawile kmo əšne, abuna?
763. Xori ʕAziz: M ayko koḏaʕno, hawile kmo əšne, me zawno yo. Mi šato d maqlabwayli aw waqfatayḏan, di ʕitaṯe diḏan d Ṭarlabaši. Qṭiʕiwaylan ma hne, ma... bu tarixano kṯiwo yo.
764. "Byaḏ Ḥaylo w ʕuḏrono Aloho yo, ekṯub mimro d amir men Qašišo ʕAziz Kfarzoyo, kuhno d ʕIto Qadəšto d Yoldaṯ ALoho d Maryam d b Omiḏ."
<стих по-сирийски>
795. Ǧan: Taʕibət, abuna?
796. Xori ʕAziz: He!?
797. Ǧan: Taʕibət, abuna?
798. Xori ʕAziz: Ġamo layt, yabo.
<стих по-сирийски>
799. Zuhoro: U mimro bəṯr dlo kəmolo ṭrelan. Bi xaṣra du səryoyo kṯawbnoyo kito kule. ǦB.
800. Xori ʕAziz: Hedi maqəṯni ǧġara.
801. Ǧan: E, abuna.
802. Xori ʕAziz: Mi naqqa d qayimina m Diyarbakər, kətwayli 664 kṯowe. Aš šeṯmo w arbʕo w əšti kṯowani məllile lu ḥasyayḏan, ḥasyo Filiksinos Yusəf...
803. Komarno, haw kiban fayšina harke, u bayto šqəlle m iḏoṯayna. Lu abro d Musa Aras maḥrawle u bayto aʕli. Haw kiban.
804. Ǧan: Hano u bayto d Diyarbakər, abuna?
805. Xori ʕAziz: E.
806. Ǧan: Abuna, qay huwe b Diyarbakər we?
807. Xori ʕAziz: E.
808. Ǧan: Lo, b Ṣṭanbul huwewo?
809. Xori ʕAziz: B Ṣṭanbəl huwewa, le bale u hnayḏe ʕam Diyarbakər wa. Qam hedi mšayaʕle lu ḥasyo u sakraterayḏe Zaki, aṯi mqaydile kulle. Mə d koḥayrət aʕlayye ste, kele u qayt, i hno, i numra aʕlayye kṯəwto.
810. Ǧan: Kulle?
811. Xori ʕAziz: ʕAl kulle. W hedi hiwili l tamo, qayimina, aṯina.

Səryoye d Omid, d Ḥəsno d Manṣur w d Ḥəsno d Ziyad

812. Ǧan: Abuna, m Diyarbakər ayna šato qayimət?
813. Xori ʕAziz: Ma lo kale tamhenike kṯiw, lo kṯiwilox, lo grišilox?
814. Ǧan: Bele gəršili, abuna.
815. Xori ʕAziz: Bəṯr mə d grišilox, han naqqa ono lo koṯe l boli? B ayna šato.
816. Ǧan: Han naqqa, abuna, ǧamaʕa lə fayšiwo tamo, ṭrelox Diyarbakər...
817. Xori ʕAziz: Kətwa ǧamaʕa, lə ḥzelox uʕdo, d mawfaqli, mərlilox haṯe i ǧamaʕa d Diyarbakər, 232 bote kətwa.
818. Ǧan: I naqqa d qayimitu ste, kətwo noše, abuna?
819. Xori ʕAziz: E, kətwa noše.
820. Ǧan: Abuna, kulle bu aṣəl m Diyarbakər wən?
821. Xori ʕAziz: Lo, m Diyarbakər ste kətwe, mu Ṭuro ste kətwa, marke w me tamhe wayne.
822. Ǧan: Han naqqa, abuna, aṯət l Ṣṭanbul w bəṯr haw daʕirət l Diyarbakər?
823. Xori ʕAziz: Lo, haw daʕərno l Diyarbakər.
824. Ǧan: Yaʕni rišo ste lə mḥelox l tamo?
825. Xori ʕAziz: Lo.
826. Ǧan: Talafonat lə saymatwo naqqat, abuna?
827. Xori ʕAziz: Lo.
828. Ǧan: B dukṯox man aṯiwo l tamo, abuna?
829. Xori ʕAziz: Aṯiwa l dukṯi kuhno l tamo, haw koṯe l boli, man wa, lo koḏaʕno fayəš, man wa. Aaa, me Diyarbakər kul naqqa mšayʕiwayli l Adiyaman əzziwayno kul yarḥo tre ḥuššabe mqarawwayno b Adiyaman, šan ann adiyamaniye.
830. Ǧan: E, abuna.
831. Xori ʕAziz: Kətwa b Adiyaman Bedros Aġa. Kətwa Ṭoroṣ Aġa w kətwa Xačir Afandi w amṭalle a kṯowe di ʕito kulle qumi w əmmi: "Kəbʕina d mqaydatte." Mqaydili šanayye. A kṯowaṯṯe ġalabe wayne. W mu zinoro di Ndaṯ Aloho, d lu faṭəryarxano d kṯəwli i hno aʕle...
832. Ǧan: U mimro.
833. Xori ʕAziz: U mimrano aʕ”e, huwwayleli tloṯo ḥuṭe mine, i naqqa d azzile l Urhoy, a tloṯo ḥuṭanək hiwili li ʕito d Adiyaman, omarno: "Hani ste ṭrowən mini, hno alxu, hadiye alxu."
834. Ǧan: Abuna, b Adiyaman li ʕito kmo kṯowe kətwola?
835. Xori ʕAziz: Kətwayla ġalabe haw koḏaʕno.
836. Ǧan: Kulle səryoye wən, abuna?
837. Xori ʕAziz: Kətwa səryoyo ste, kətwa garšuni ste w šəklat šəklat wayne.
838. Ǧan: Mšakle wən. Hanək bəṯr fayiši tamo, abuna?
839. Xori ʕAziz: Halbat fayišiwa tamo, ma man gədmballe. Hedi bəṯr bi ḥaraytaṯe haka bəṯr lo fayəš tamo, məblənne, lo koḏaʕno. Balki ste maṭən l iḏe d ḥasyo Ḥanna Dolabani, lo koḏaʕno.
840. Ǧan: Abuna, b Adiyaman kmo ʕitawoṯo kətwolan? Ḥḏo wa, tarte...
841. Xori ʕAziz: Ono ḥḏo koḏaʕno.
842. Ǧan: W ǧamaʕa məqqayṣ kətwo tamo, kibowən alfo nafšoṯo?
843. Xori ʕAziz: Alfo nafšoṯo? Lo koḏaʕno, alfo lo, alfo lo koḏaʕno.
844. Ǧan: Abuna, kulle b ḥḏo šawṯo huwanwo əlla lo?
845. Xori ʕAziz: Lo.
846. Ǧan: Mbarbəze wən?
847. Xori ʕAziz: Mbarbəze wayne.
848. Ǧan: Abuna, hat l əzzox mṣalatwo b Alʕaziz ste?
849. Xori ʕAziz: Bele azzi, mṣaleli b Alʕaziz ste.
850. Ǧan: Kmo əšne, abuna?
851. Xori ʕAziz: Lo, lo əšne, hawxa rišone. Əzziwayno w doʕarwayno. Lo kolewayno.
852. Ǧan: Yaʕni m Diyarbakər əzzoxwo?
853. Xori ʕAziz: E, əzziwayni, e.
854. Ǧan: Hənne, latwolən kuhno tamo?
855. Xori ʕAziz: Hənne, latwalle kuhno tamo. Kətwalle 'Yönetim Kurulu Başkani' (rišo di ləǧne di ʕito, ǦB), əšme kele bu kṯowano diḏi "Türk Süryaniler Tarixi" kṯiwo yo. Naʕum Afandi, Naʕum Sayanlar.
856. W d loweno šaš, kətle b Ṣṭanbəl ste ḥa, aḥuno, ḥa zəfkar yo. W mede ḥreno haw koḏaʕno.
857. Ǧan: Abuna, i ʕito, d kətwa b Alʕaziz, əšma mən wa?
858. Xori ʕAziz: I ʕito, d kətwa b Alʕaziz, Ala lo koḏaʕno, elo d Adiyaman Mor Fəṭrus wa.
859. Ǧan: Mor Fəṭrus.
860. Xori ʕAziz: E.
861. Ǧan: Abuna, b Alʕaziz məqqa kətwo ǧamaʕa.
862. Xori ʕAziz: Kətwa əšmo.
863. Ǧan: Kətwaylən maqbara l ruḥayye, abuna?
864. Xori ʕAziz: Emaxna ono azzino koraxno ʕal i maqbara, m ayko koḏaʕno, am medonani lə mšaylatli akǧar (abadan, ǦB).
865. Ǧan: E, abuna, bi ʕito d Alʕaziz b səryoyo mṣalatwolən əlla b tərki?
866. Xori ʕAziz: B tərki mṣalenowo šanayye.
867. Ǧan: Ǧan: B Adiyaman ste?
868. Xori ʕAziz: B Adiyaman ste.
869. Ǧan: Abuna, b Alʕaziz kətwolən šamoše?
870. Xori ʕAziz: Mṣalewaynanne, howewalle, lowewalle šamoše, samnowo idara.
871. Ǧan: Yaʕni hənne, latwolən mšamšone ʕal iḏox?
872. Xori ʕAziz: Lo, lo.
873. Ǧan: Hən mi ǧamaʕa d Alʕaziz ṣafənwo b Ṣṭanbəl, ayko huwanwo?
874. Xori ʕAziz: Lo koḏaʕno, komarnox, ḥa mənne zəfkar we. U aḥuno d Naʕum Sayanlar, u aḥunayḏe wa. Huwe zəfkar we b Ṣṭanbəl, qariwo wa li ʕito d Qum-Qapi. Qariwo wa l tamo.
875. Ǧan: Abuna, lawilox darbo d əzzox d mṣalət bi Addane, b Skandarun?
876. Xori ʕAziz: Lo, haka azzino ste hawxa...
877. Ǧan: Ṣəṭfe...
878. Xori ʕAziz: E, hno rišo d əzziwayno d mṣalewayno, lo lo.
879. Ǧan: Abuna, bi Addane kətwaylan noše?
880. Xori ʕAziz: Kətwa bi Addane, faqaṭ l azzinola.
881. Ǧan: Kmo ʕitawoṯo kətwolan bi Addane?
882. Xori ʕAziz: Lo koḏaʕno.
883. Ǧan: W l Skandarun l azzolox ṣəṭfe?
884. Xori ʕAziz: Lo koḏaʕno lo, lo koṯe l boli. Bu kṯowo b čučəkawo (yawmuno, ǦB), d huliwaylox, latwa?
885. Ǧan: Bele, abuna.
886. Xori ʕAziz: E, pawo u mede, d kit, u mede, d karəxno, ayko d karəxno, kele tamo kṯiwo yo. Haka aḏiʕutu qorutulle, tamo kṯiwo yo.
887. Ǧan: Hawo gədḥarno aʕle, bu...
888. Xori ʕAziz: E, haka d lo əḏʕutu qorutulle ste, amṭayye kqorenanxuyo.

Ziyarat d Faṭəryarxo Yaʕqbu

889. Ǧan: Ṭrowe, abuna, ṭrowe, abuna. Abuna, koṯe l boli, əno naʕimo baḥ 65 (1965), awwəl naqqa d ənno d ḥzeli, d aṯi faṭəryarxo, i naqqa d aṯiwo ʕal Ṣṭanbəl aṯiwo? Əlla ʕal harke ʕal Nṣiwən aṯiwo l Məḏyaḏ? Koṯe l bolox, abuna, Faṭəryarxo Yaʕqub...
890. Xori ʕAziz: Faṭəryarxo Yaʕqbu aṯiwa l Diyarbakər.
891. Ǧan: Qamayto.
892. Xori ʕAziz: Lo koḏaʕno. Aṯiwa l Diyarbakər, qay kətle maktub harke ste, šani d kṯule komər: "I ṣərtayḏi kal koṭlibolox, mšayaʕliloxyo w kṯowo d kṯəwlox ste, ġalabe hawino mamnun mine w qrelan, ġalabe ṭowo yo, w Aloho mbarəx aʕlox w ab bərkoṯayḏan lak kuhne, d kətne gaox."
893. Ǧan: Abuna, kmo yawme fayəšwo b Diyarbakər?
894. Xori ʕAziz: Lo koḏaʕno.
895. Ǧan: Bəṯr azzewo l Ṭurʕabdin, lo?
896. Xori ʕAziz: Azzewa, e.
897. Ǧan: Bəṯr b Ṭurʕabdin kmo yawme fayəšwo?
898. Xori ʕAziz: Lo koḏaʕno, lo koḏaʕno, am medonani lo mšaylatli akǧar, lo koḏaʕno.
899. Ǧan: Bəṯr daʕərwo lu Šam, lo, abuna?
900. Xori ʕAziz: Ba garak lu Šam daʕərwo, ba l ayko gədəzzewo. Uʕdo ma parke gədnofaq bu hnano, d qreliloxyo.
901. Ǧan: Bu mimro?
902. Xori ʕAziz: E.
903. Ǧan: ʕAl Mor Afrəm, d kṯəwloxyo, abuna.
904. Xori ʕAziz: ʕAl Mor Afrəm? Lo ʕal Mor Afrem, ʕal faṭəryarxo Afrem yo, hano.
905. Ǧan: E, ʕal Faṭəryarxo Mor Afrəm yo.
906. Xori ʕAziz: Balki howe ann əšmonaṯṯe tamo, kəbʕat kito kṯiwo daf faṭəryarxayḏan, kele gabi harke yo. Ema d əbʕat, gədobenoxyo. Grašlox fotoqopi aʕle.
907. Ǧan: Tawdi, abuna, l man kṯəwle?
908. Xori ʕAziz: Kito aṣ ṣərtoṯaṯṯe ste, bu gomanayḏi l ḥa mərdənoyo yo, məḏyoyo kṯəwle, lo koḏaʕno. Kele tamo. Ṭaʕni, l man kṯule. Hul lu faṭəryarxo diḏan u ḥaroyo, faṭəryarxo Zakka, i ṣərtayḏe ste kəlla ebe.
909. Ǧan: Hawo lə ḥzeli, b ʕarabi yo?
910. Xori ʕAziz: B ʕarabi yo, e.
911. Ǧan: B Suriya ṭbəʕʕe?
912. Xori ʕAziz: B hno ṭbəʕʕə, bu gomanayḏi b Hollanda ṭbiʕ.

Noše m Ġer Dine, d Hawən Mšiḥoye b Ṭurʕabdin

913. Ǧan: B Hollanda. Ya abuna, aḥna ste naqqat bu Ṭuro šəmʕinawo, ḥuzenawo, kətwo ġalabe ṭaye w čalkoye qəlbiwo, huwanwo mšiḥoye. Abuna, hat koṯe l bolox nošo, d aṯi qumox w hawi mšiḥoyo?
914. Xori ʕAziz: Lo. Lo koṯe l boli. Bas koṯe l boli, d kṯəwli u tarixaṯṯe. B Diyarbakər kṯəwli u tarixaṯṯe, maqlabli mu kurmanǧ w lu tərki w hedi kətwaylan ḥa harke b hno, b Ṣṭanbəl, Yusəf Qahraman.
915. Omər: "Kətli tloṯo-arbʕo čalkoye, ġalabe ṭowe ne. Mərre: "Kəbʕina d amṭatlan u kṯowayḏan, kele gabe yo, d hiye d obeloxyo. D amṭatlanyo, ḥzay, mən kallawat kəbʕat ste, gədobinalox, hawlene."" W hedi huwwaylileyo, azze, mawbele, lo koḏaʕno.
916. Ǧan: Abuna, b Kfarze kətwo ḥa Mərade Məsləmen, hawo, abuna, aydarbo...
917. Xori ʕAziz: Mərade Məsəlmeni, hawo i šato du Fərman. Hwele ṭayo. W bəṯr hedi ono məd hweli qašo, annaqqa b Kfarze kətwayli hno ġalabe. Qiyme ġalabe.
918. Hedi mərlile umarno: "Mərado?" Omər: "Mən yo?" Umarno: "D saymət b diḏi, dʕar, d lo dəʕrət, d mayṯət, kayiwo hat, d mayṯət. Mə d mayiṯat, gədəzzox li gihano." E, omar: "Bas kozaʕno, d lo i naqqa d doʕarno, d qəṭlili." Omarno: "Lo."
919. Qam mamṭeli m be Smaʕilo, Šexmuso d Ḥasan d be Smaʕilo, ʕAzdino, tre-tloṯo ḥrene aʕmi, aṯino l gabe w qrelile lu qašayḏan qašo Yuḥanun Ṭuz. U masiwo, hawo ste aṯi. Maṣlawlan ʕal qarʕe w məṣṭaʕrafle, hedi omar: "Ono hawino ṣuroyo." W hwele ṣuroyo. Hawo Mərade Məsəlmeni, hawo.
920. Ǧan: Han naqqa, abuna, hawo, bu Fərman bi zoriye hawiwo ṭayo əlla?
921. Xori ʕAziz: Ma bi zoriye, bu Fərman kətwa zoriye, ma zoriye qəṭliwa aṣ ṣuroye, ayna d lo... l obaʕwa d maqṭal ruḥe, howewa ṭayo. Ayna d obaʕwa d maqṭal ruḥe, foyašwa ṣuroyo, qəṭliwayle.

Xori ʕAziz b Ṣṭanbəl Kuhno

922. Ǧan: Ya abuna, hat bəṯr mə d azzox l Ṣṭanbəl, b ayna ʕito mṣalelox?
923. Xori ʕAziz: Kətwa ḥamməš ʕitoṯe, i ʕito d Beyoġlu, i ʕito d Qum-Qapi, i ʕito d Yeṣilkoy, i ʕito d Baqərkoy, i ʕito d Moda. Baḥ ḥamməš ʕitoṯani mqarawli, mṣaleli.
924. Ǧan: Abuna, kul ḥəššabo b kulle mṣalatwo əlla?
925. Xori ʕAziz: Lo, lo, lo, bu dawro. Čənki latwayno ono b tane. Kətwa qaše heš.
926. Ǧan: Ha, ġer qaše kətwo, man kətwo, abuna?
927. Xori ʕAziz: Qaše kətwa Xori Ṣamuyel, Xori Ṣamuyel Aqdamər (Akdemir) w kətwa qašo Yusəf Gulča (Gülçe), kətwa qašo Išoʕ Šangul (Şengül) w kətwa qašo Asmar. Arbʕo-ḥamšo qaše wayne.
928. Ǧan: Hə.
929. Baṯ-qiyomo Maḥbe: Qašo Ṣawme.
930. Xori ʕAziz: W qašo Ṣawme u ʕiwarnoyo. E.
931. Ǧan: Abuna, i naqqayo məqqa ǧamaʕa kətwolan b Ṣṭanbəl kula? Taqriban?
932. Xori ʕAziz: Mo w tleṯi, mo w arbʕi (130 w 140) ʕaylat wayne.
933. Ǧan: Lḥuḏe?
934. Xori ʕAziz: E, ʕaylat.
935. Ǧan: Abuna, hat, d əmmina, u markaz di ʕitayḏox ayko we, i naqqayo, b Tarlabaṣi we əlla?
936. Xori ʕAziz: Lo, bu dawro əzzawayna, bu dawro əzzawayna laʕ ʕitoṯe.
937. Baṯ-qiyomo Maḥbe: Kul ḥušabo l ʕito.
938. Xori ʕAziz: Kul ḥušabo əzziwayno l ʕito mṣalewayno tamo.
939. Ǧan: Abuna, u qərowo b səryoyo saymituwole əlla b tərki?
940. Xori ʕAziz: B tərki ste saymiwana w b səryoyo ste saymiwana w b ʕarabi ste saymiwana, lu goran daq qaše. Aq qaše payna lišono əḏʕiwa, aḥna ste bu lišonawo.
941. Faqaṭ aġlab b ʕarab əbʕiwa, čənki ġalabe mərdənoye wayne. I naqqa d oṯənewayne, d əmmiwayle lu ḥasyo, əmmiwa: "Sayyidna." Omarwayno: "Lə kmaqbalno, d əmmutu "Sayyidna."" Han naqqa əmmiwo: "Ba mən əmmina?"
942. Omarno: "Sayyidna, lo kəḏʕutu, d əmmutu, xəd i ʕade "Sayyidna", kəmmutu "Sahidna", kosaymutulle, xəd "Sahid" daṭ ṭaye. Amerulle, ameru: "Moran, lo kowe, d əmmutu "Sayyidna"." Hedi mtarakwalle u xabrawo.
943. Ǧan: Han naqqa əmmiwo "Moran"?
944. Xori ʕAziz: E. Uʕdo ste d koməǧġənno bu talafon aʕmayye, hawo, d oṯewa l gabi, umarnowo: "Ma moran aydarbo hat? Lo aydarbo hat?" Goḥaxwa. Omarwo: "Elox maqlablox əšmi lu šəklano, ġalabe ṭawwo hawi."
945. Ǧan: Ḥaqiqatan, hawxa ṭaw yo, abuna?
946. Xori ʕAziz: E.
947. Ǧan: Sayyidna, lo xabro ʕarabi yo?
948. Xori ʕAziz: E.
949. Ǧan: Yaʕni mu xabro "Sayyid w Sayyidak".
950. Xori ʕAziz: E, e.
951. Ǧan: Yaʕni, abuna, xwazi i ʕadaṯe m zawno, d huwyowa?
952. Xori ʕAziz: Baʕ xwazi.
953. Ǧan: Abuna, heš meqəm d huwyo i həǧra l Awruppa, bu Ṭuro kul qriṯo kətwola qašo-tre w tloṯo? Kibox d bunatli, b kul qriṯo kmo qaše kətwo w əšmonayye mən wən?
954. Xori ʕAziz: Lo, laybi, haka kəbʕat d bonatte, kelene kṯiwe b "Türk Süryaniler Tarixi", bu tarixayḏi, qray hawo, kelən aṣ ṣərtoṯaṯṯe ste appe. Kito d kətte ṣərtoṯe w kito d latte ṣərtoṯe, kulle kṯiwe ne.
955. Ǧan: Abuna, b Ṣṭanbəl, xəd u šəkəl du Ṭuro, ġer mi ṣluṯo w mu qərowo saymituwo šahre daʕ ʕitawoṯo, daq qadiše ste?
956. Xori ʕAziz: Lo.
957. Ǧan: Latwo, abuna?
958. Xori ʕAziz. Lo. Dowewa ʕeḏo, kərxinawo ʕal aʕ ʕeḏe di ǧamaʕa. Mṣaliwayna bu bayto di ǧamaʕa w əxliwayna muklo gabayye, obiwaylan kmo qəruš kallawat, u ʕeḏo, w oṯiwayna lab botayḏan.
959. Ǧan: Abuna, hat lišono tərki, ema bdelox d yəlfatle ṭowo?
960. Xori ʕAziz: Ono u lišono tərki qrewayli, ono naʕimo wayno, bi ʕaskariye, bu lišono tərki. Ḥa bu zaman d Aṭatərk, kətwaylan mʕalləm b Məḏyaḏ, azziwayno, maḥətanwali bi madrasayo d bu maktab d Məḏyaḏ.
961. Annaqqa hawo mawlafleli u tərki w mšayalwayno mine, omarwayno: "Kəmmutu, "əllah b tərki gədmṣalutu, b tərki gədqorutu..." Baʕ ʕitoṯayḏan aydarbo gədmṣalina?"
962. Annaqqa omarwayli: "Hat korəḥmət Aṭatərk ġalabe, be məqqa korəḥmət Aṭatərk, amarre l kulle ste, d rəḥmi Aṭatərk bu šəklano, lišonayxu kqolab lu tərki w qerowaṯxu ste gtowe bu tərki. Kul mede me dəṯxu gtowe b tərki." Bu šəklano ono yaləfwayno u tərki.
963. Ǧan: U malfonawo mən we əšme, abuna?
964. Xori ʕAziz: Aaa, Alah, əšme b boli wa, ṭaʕinole əšme. Elo d loweno šaš, bu kṯowawo diḏi d "Türk Süryaniler Tarixi" kito, əšme tamo kṯiwo yo, komarno.
965. Ya pawo kṯiwo yo w ya hakre pano d grəšxu i fotoqopiyayḏe. D kit aḥ ḥayayḏi ebe. I tašʕiṯo daḥ ḥayayḏi ya pawo kṯiwo yo.
966. Ǧan: Abuna, han naqqa bəṯr lə mərloxle, gədmṣalena b tərki?
967. Xori ʕAziz: Bele omarwayno, gədmṣalena b tərki.
968. Ǧan: Bdewole nošo d mṣale b tərki b Məḏyaḏ, abuna? Mǧarabxu, abuna, l nošo lə mǧarable?
969. Xori ʕAziz: Lo.
970. Ǧan: U malfono l uṯewo li ʕito w šumaʕwo, d ḥoze, i ṣluṯo b tərki yo lo?
971. Xori ʕAziz: Lo.
972. Ǧan: L uṯewo. Baʕ m ayko uḏaʕwo, i ṣluṯo latyo bu tərki ya b səryoyo?
973. Xori ʕAziz: Əḏʕiwa.
974. Ǧan: Uḏaʕwo, abuna.
975. Xori ʕAziz: E, mšayele mini, mərlile, umarno: "B səryoyo komṣalina." Hedi omarwa: "Maqlebulla lu tərki. L Aṭatərk mərle: "Əəə lazəm baʕ ʕitoṯo ste b tərki d miṣale, baǧ ǧeweməʕ ste b tərki d miṣale."" Ḥatta maqlabwayle l Aṭatərk, maqlabwayle u hno, u azan daṭ ṭaye b xwa, mu ʕarabi maqlabwayle lu tərki.
976. Ǧan: U wəḏono du malla.
977. Xori ʕAziz: E, he?
978. Ǧan: U wəḏono du malla.
979. Xori ʕAziz: E.

ʕIto Səryayto b Məḏyaḏ

980. Ǧan: B Məḏyaḏ, abuna, nošo lə mḥawele d maqləb u ṭukso di ʕito lu tərki? Lašan d miqarəw b tərki?
981. Xori ʕAziz: Lo.
982. Ǧan: Abadan lo?
983. Xori ʕAziz: Haka eli mǧarabwayli, laxwa noše ḥrene lə mǧarable.
984. Ǧan: Yaʕni, abuna, i naqqa d aṯət l Diyarbakər w l Ṣṭanbəl.
985. Xori ʕAziz: Zəd mini l əḏʕiwa b tərki, he?
986. Ǧan: Yaʕni hul d l aṯət l Diyarbakər w l Ṣṭanbəl, lə səmlox? Latyo hawxa, abuna? B Məḏyaḏ mqarawlox b tərki?
987. Xori ʕAziz: Lo.
988. Ǧan: Abuna, bəṯr mə d qrelox i madrase b tərki b Məḏyaḏ, bəṯr aydarbo mazədlox u tərkiyayḏox? Bəṯr m 'ilkokul'?
989. Xori ʕAziz: Mazədli eli šan ruḥi, mazədli ba kṯowe, d maltamlili w gramerat maltamli w flan behvanat. W mozadli. Ma eli ste maḥətwayli madrasat, ma lo maḥtiwayli.
990. Ǧan: Bele.
991. Xori ʕAziz: Maḥətwayli madrasa bi ʕito d Mar ʕOzoziyel, maqrewayno səryoyo w tərki ʕam ḥḏoḏe. Mqarewwayno b səryoyo w tərki ʕam ḥḏoḏe. E, e. Təšʕo w arbʕi naʕime maqəmli.
992. Ǧan: Abuna, bu zawno d yalifat u tərki, u ḥarf ʕarabi we əlla latini we?
993. Xori ʕAziz: Lo, ḥarf ʕarabi wa.
994. Ǧan: Heš l Kamal lə mġayarwole u ḥarf. Heš lə mġayarwa?
995. Xori ʕAziz: E ma kṯowe w tre w tloṯo wayne d miġayri, Alo ṭurelox.
996. Ǧan: Yaʕni i madrase ste ḥarf ʕarabi wa? Bəṯr ayna šato wa mġayarwolle u ḥarf, abuna? Koṯe l bolox?
997. Xori ʕAziz: Mən?
998. Ǧan: Ayna šato wa, d mġayarwo u ḥarf d 'eski Türkçe'?
999. Xori ʕAziz: Mšayəl mu kṯowayḏi, me "Türk Süryaniler Tarixi", tamo kele kṯiwo yo. Kito tamo kṯiwo yo. Kito tamo kṯiwo yo w kito pani a ḥrene, ba, ha bar rabani kṯiwo yo, tamo ste kele kṯiwo yo.

Qanun du Ġəyoro dak Kənyat (Soyadi Kanunu)

1000. Ǧan: Abuna, koṯe l bolox "Soyadi Kanuni", u ġəyoro di kənye dan noše lu tərki?
1001. Xori ʕAziz: Soyadi, eli maḥətwayli.
1002. Ǧan: Ayna šato we, koṯe l bolox?
1003. Xori ʕAziz: Ono b Məḏyaḏ wayno. Ono b Məḏyaḏ wayno.
1004. Ǧan: Məqqa kibowox bu ʕumro, abuna?
1005. Xori ʕAziz: Heš xort wayno. Qreleli lu qaymaqam. Əšme Qoǧamanoġlu wa (Kocamanoǧlu, ǦB). Qreleli. Omər: "ʕAziz." Omarno: "Mən yo?" Omər: "Gədmraǧeno minox." Omarno: "Komʔamrat, mən yo?" Omar: "Kobaʕno, lo kəḏʕi, tarke u 'soyadi' mən yo w maǧbur na, d əbʕə d mdagšina u 'soyadi' Gədmaḥətnox bi dayra du nəfus w hat maqlab u əšmo kule, u 'soyadi' das səryoye kule hat maqlebe."
1006. Omarno: "Ṭrowe." W hedi aṯino w yatuno bu nəfus b Məḏyaḏ, bi dayra du nəfus amṭənwa, ad defetər du nəfus kulle qumi, qreli ḥa b ḥa mənne, ann əšmone du 'soyadi' kulle eli maqləbile, maḥtiwayli. Ḥur, masala, Kfarze, Kafar Zer, annaqqa Kafar Zer b kurmanǧi yo, maqlabwayli, səmwayli 'Altuntaş'.
1007. Ǧan: I naqqayo heš, abuna?
1008. Xori ʕAziz: E. Altuntaş. Bu šəklano.
1009. Ǧan: Abuna, han naqqa an noše uṯanwo w əmmatwo: "He mədlox hawxa, soyadi, əlla dlo xabro maqləbituwole?"
1010. Xori ʕAziz: Lo lo lo. Dlo xabro maqləbinawolle, bəṯr hedi an nəfusat nafiqi. Lu qaymaqam hule amro, maltamme an nəfusat kulle, hanək aʕ ʕatiqe mḥalqile w mawfaqle nəfusat haṯe, kulle ʕal u soyadiyawo.
1011. Ǧan: Abuna, kətwo bi baladiye noše mṣawrone lašan u nəfus əlla kətwo bi šuqo?
1012. Xori ʕAziz: Hayo lo koḏaʕno. Lo koḏaʕno, kətwa latwa, lo koḏaʕno.
1013. Ǧan: Han naqqa, abuna, i naqqayo ah həwwiyat hawxa daftar naʕimo we əlla aydarbo we?
1014. Xori ʕAziz: Hno dozdan, xəd i ʕade, xəd uʕdo.
1015. Ǧan: Dozdan we.
1016. Xori ʕAziz: Nəfus Ǧuzdani.
1017. Ǧan: Han naqqa, abuna, tamo bi baladiye, məqqa ʕwədwolox, hul d kamili?
1018. Xori ʕAziz: M ayko koḏaʕno. Lo bi baladiye ʕwədli, bu nəfus, bu nəfus.
1019. Ǧan: Šəbqono, abuna? Kmo šabe ʕwədlox, hul d kamili?
1020. Xori ʕAziz: M ayko koḏaʕno.
1021. Ǧan: I naqqayo, d əmmina, məqqa kətwo səryoye b Məḏyaḏ, abuna?
1022. Xori ʕAziz: Həə?
1023. Ǧan: I naqqayo məqqa kətwo səryoye b Məḏyaḏ, abuna?
1024. Baṯ-qiyomo Maḥbe: Ono lo kəḏʕono, mərwalle i naqlayo, d maqlabatwa, hanək bu sodi (yaʕni soyadi) d ḥa naʕəmko, u sodi qamoyo wa, d maṯ. I naqlayo kəpwaylox yaʕni ḥamməš w ʕəsri əšne mede.
1025. Xori ʕAziz: Lo koḏaʕno, lo koḏaʕno.
1026. Baṯ-qiyomo Maḥbe: Bele hawxa mede kəpwaylux.
1027. Ǧan: Han naqqa, abuna, bi dayra du nəfus amṭalle ad dosyat w ak kətukat kulle l qumox...
1028. Xori ʕAziz: E, e, e.
1029. Ǧan: Abuna, b kmo šabe mkamlilox, šabṯo, zəd?
1030. Xori ʕAziz: Lo koḏaʕno, lo koḏaʕno. M ayko koḏaʕno, šabṯo yo, tarte yo, tlaṯ yo, lo koḏaʕno.
1031. Ǧan: Abuna, ġer noše ste lə mʕawanlelox bənne?
1032. Xori ʕAziz: Lo. Ġer mini nošo lə mʕawanle.
1033. Ǧan: Han naqqa bəṯr Qoǧamanoġli omər: "Hawunne an nəfusat."
1034. Xori ʕAziz: E.
1035. Ǧan: Huwe mfaraqwolən b iḏe, abuna, əlla aydarbo?
1036. Xori ʕAziz: Aydarbo?
1037. Ǧan: Yaʕni b iḏe mfaraqwolən əlla quranwo lan noše?
1038. Xori ʕAziz: Šəbho l Aloho, hani štaġaliyat baṭile ne koməǧġolatte. Qoǧamonoġlu omər: "Han naqqa an nəfusat ʕatiqe kulle, izoxu mawbelunne lu nəfus w ṭro obənxu nəfusat ḥaṯe."
1039. Ǧan: Abuna, bəṯr Qoǧamanoġlu fayəš b Məḏyaḏ ġalabe qaymaqam?
1040. Xori ʕAziz: Lo koḏaʕno, abri, lo koḏaʕno, lo koḏaʕno. Kətwa Qoǧamanoġlu tamo, kətwa ǧandarma qumandani ste...
1041. Ǧan: Hawo əšme mən yo, abuna?
1042. Xori ʕAziz: Alah əšme dayam b boli yo ste, elo xəd ṭaʕine, bəṯr hiye huwalle l Sʕert. I naqqa d huwwe l Sʕert, kṯuleli maktub, omər: "I barṯayḏi gədobena l ḥa, kobaʕno d hat ste d oṯat li daʕwo (məštuṯo, ǦB)."
1043. Hedi l tre mas sayyidin d Kafsange marwaxalli ʕal u baġlo w mawbalalli hul l Sʕert. Kətwaylan tarte ʕaylat b Sʕert.
1044. Ǧan: Səryoye?
1045. Xori ʕAziz: Səryoye, azzino gab hanək ste, aḏəʕnanne.
1046. Ǧan: Əšmayye mən wən hanək, abuna?
1047. Xori ʕAziz: M ayko koḏaʕno, əšmayye mən wa. Haka əšmayye kṯiwo yo ste, bu kṯowawo diḏi balki kṯiwo yo, lo koḏaʕno.
1048. Baṯ-qiyomo Maḥbe: Ḥanəke wa.
1049. Xori ʕAziz: He?
1050. Baṯ-qiyomo Maḥbe: Latwa Ḥanəke?
1051. Ǧan: Be Ḥanəke.
1052. Xori ʕAziz: Mən?
1053. Baṯ-qiyomo Maḥbe: Be b Midən hayo, d mbilalle l Sʕert.
1054. Xori ʕAziz: Lo koḏaʕno.
1055. Baṯ-qiyomo Maḥbe: I Ḥanəke tamo kətwa. U mṭewayla Karima, səmwalle daʕwe, kətwa. Amṭewalle l Kfarze me Ḥaḥ. Hanək koṯe l boli.
1056. Ǧan: U qumandanawo səmwole məštuṯo li barṯo.
1057. Xori ʕAziz: E, səmwayle məštuṯo li barṯo, azziwayno li məštuṯayḏe.

Kṯowe du Xori

1058. Ǧan: Abuna, ġer mu kṯowo d kṯəwlox "Türk Süryaniler Tarixi" ayna kṯowo kṯəwlox qamayto, koṯe l bolox?
1059. Xori ʕAziz: Lo, lə kṯəwli. Lə kṯəwli.
1060. Ǧan: B səryoyo ste lə kṯəwlox, abuna?
1061. Xori ʕAziz: Lo.
1062. Ǧan: Yaʕni awwəl kṯowo d kṯəwlox "Türk Süryaniler Tarixi" yo?
1063. Xori ʕAziz: E, e.
1064. Ǧan: Abuna, koṯe l bolox, kmo yarḥe taʕibət aʕle?
1065. Xori ʕAziz: M ayko koḏaʕno, kmo yarḥe taʕəbno aʕle. Kele ebe kṯiwo yo, be b kmo yarḥe mkameli, kele kṯiwo yo ebe.
1066. Ǧan: Abuna, kmo ḥappoṯo ṭbəʕwo mene? Alfo, tralfo?
1067. Xori ʕAziz: Ḥamšalfo.
1068. Ǧan: Ḥamšalfo.
1069. Xori ʕAziz: Ḥamšalfo ṭbəʕwayli mine, lo b Diyarbakər ṭbiʕiwayli, maṭəbʕiwayli b "Oya Matbacasi".
1070. Ǧan: Ḥa tərk we u ṭaboʕayḏe, abuna?
1071. Xori ʕAziz: E. Tamo maṭəbʕiwayli ḥamšo alfo. Maṭbaʕwayli tamo. W hedi i naqqa d əzziwayno li ziyara d pašawin, dar rayṣi-ǧəmhurin, dan noše rabe, mawbalwayno aʕmi w obewaynanne hadiye alle.
1072. Ǧan: Abuna, kətwo noše bayn dar rabani, d əḏʕiwo, as səryoye man ne w ayko kowən?
1073. Xori ʕAziz: Aydarbo?
1074. Ǧan: Yaʕni kətwo nošo baynoṯayye d umarwo: "Əno kuḏaʕno as səryoye." Ya ste bu kṯowayno qralle w awwəl naqqa aḏiʕi las səryoye?
1075. Xori ʕAziz: Bu kṯowawo qralle w aḏiʕi.
1076. Ǧan: Awwəl naqqa.
1077. Xori ʕAziz: E.
1078. Ǧan: Bəṯr nošo mənayye lə kṯəwlelox, Alo, u kṯowano kayiso yo, manfaʕleli, ġalabe šafiro yo?
1079. Xori ʕAziz: Bele. Kṯəwlayli l Ǧamal Gorsel (Cemal Gürsel, ǦB) ste, kṯəwleli l Faxri Qorutərk (Fahri Korutürk, ǦB), kṯəwleli l Ǧawdat Ṣunay (Cevdet Sunay, ǦB), kṯəwleli, mən d omarnox əəə...
1080. Ǧan: Pašawiye, abuna?
1081. Xori ʕAziz: Išta (Işte, ǦB) hani ste pašawiye wayne.
1082. Ǧan: Hani hawənwo rayṣi-ǧəmhuriye bəṯr.
1083. Xori ʕAziz: E. Kəṯwiwayli, kulle kəṯwiwayli.
1084. Ǧan: Kulle?
1085. Xori ʕAziz: E.
1086. Ǧan: Abuna, bəṯr mu kṯowano lawilox sabro, d kəṯwət ḥa ḥreno ġer mene ste?
1087. Xori ʕAziz: Lo.
1088. Ǧan: Hawxa lawi.
1089. Xori ʕAziz: Lo, lo. L abəʕno d koṯawno ġer mine. D koṯawnowno ġer mine, mən gədomarwayno?
1090. Ǧan: E.
1091. Xori ʕAziz: Mede lo fayəšwa, d lo maḥətli ebe. Kul mede maḥətwayli ebe.
1092. Ǧan: Mu rišo w hul li ḥarayto šrolo yo, šrolo yo.
1093. Xori ʕAziz: E.

ʕAlaqa d Xori ʕAziz ʕam i Dawle

1094. Ǧan: Ya abuna, əno naʕimo, koṯe l boli, naʕimo wi, abuna, i naqqa di kalo d bə Dənye, d aṯətwo d maxləṣowalox, abuna...
1095. Xori ʕAziz: E.
1096. Ǧan: W ġalabe hawxa d əmmina naqlat, nošo nufalwo qarʕayye bu bala, maxləṣatwolən, abuna.
1097. Xori ʕAziz: E.
1098. Ǧan: Koṯe l bolox, noše hawxa w aydarbo d maxləṣilox mu bala? I kalo d bə Dənye koṯe l boli. Hawiwo mḥoyo bayn l aḥna w lann əstəloye w li mḥalmayto qayimowa aʕlayna.
1099. Qayimina ṣafro əmmi: "Alo, aṯi u abuna xori ʕam tarte ǧamsat d ʕaskariye w mawbele i kalo l Nṣiwən." L ayko məblowalox, abuna?
1100. Xori ʕAziz: Lo koḏaʕno.
1101. Ǧan: E, abuna.
1102. Xori ʕAziz: Lo koḏaʕno, lo koṯe l boli, lo koḏaʕno.
1103. Ǧan: Hayo i ʕalawiyayo?
1104. Xori ʕAziz: Lo koḏaʕno.
1105. Baṯ-qiyomo Maḥbe: I naqqa du zlamawo d məfqalle, ġalabe aṯiwa medone l qarʕe.
1106. Ǧan: E, lo yaʕni aḏiʕət, ġalabe ṭowo hawiwo d maxləṣo, bəṯr azzawo.
1107. Xori ʕAziz: Ġalabe maxlaṣwayno noše. Əzzənwo, i naqqa d əzzənwa ax xortinayḏan li ʕaskariye, koṯawwayno maktubat laq qumandaninaṯṯe, omarwayno: "Səryoye ne, kobaʕno dowutunne moro." Howənwanne moro ġalabe.
1108. Ǧan: Yaʕni koḏaʕno, abuna, ġalabe noše, ḥatta baḥ ḥabsat msiki bu ġalṭo maxləṣilox...
1109. Xori ʕAziz: E, e, e.
1110. Ǧan: E, abuna, koṯe l boli naqla ḥreto, naʕimo wi, u abro d bə Ṣarəke, koṯe l bolox, abuna?
1111. Xori ʕAziz: Lo.
1112. Ǧan: U Malak. Msəkwo bu ḥdud d Nṣiwən b oḏər 1972.
1113. Xori ʕAziz: Lo.
1114. Ǧan: E, abuna. Aṯiwo huwe omər: "Alo, aṯi u abuna xori b lalyo, ele maxlaṣleli."
1115. Xori ʕAziz: Lo koḏaʕno.

Kewe d Xori ʕAziz

1116. Xori ʕAziz: Lo koḏaʕno. Hayo kayəwwayli mi kṯawto w mi qraye. Hwele tloṯo damare, me me me d qarʕi hne, našifiwa.
1117. Ǧan: E, abuna.
1118. Xori ʕAziz: Han naqqa hedi mi naqqayo koṭoʕeno am medone kulle. Uʕdo d ḥozenox larwal, lo koḏaʕnox.
1119. Ǧan: Abuna, awwəl naqqa ema hawxa kayəwlox?
1120. Xori ʕAziz: M ayko koḏaʕno.
1121. Ǧan: Yaʕni hat heš b Diyarbakər əlla b Ṣṭanbəl hawxa kayəwlox?
1122. Xori ʕAziz: B Diyarbakər ste kayəwli w b Ṣṭanbəl ste kayəwli. Elo aġlab komarno, d loweno šaš b Diyarbakər, aaa b Ṣṭanbəl. Kelənne kṯiwe bi təšʕiṯo daḥ ḥayayḏi. Ema kayəwli...
1123. Ǧan: Abuna, i naqqa qamayto d kayəwlox, aṭ ṭəxetər lə mərallox mede, lašan d mʕawnilox, lə mərallox mede?
1124. Xori ʕAziz: Əmmiwayli. Əmmiwayli, səmwayno b d ruḥi.
1125. Ǧan: Aydarbo saymatwo b d ruḥox?
1126. Xori ʕAziz: E mən d royagwayli, hawo soyamwayno.
1127. Ǧan: Ha.
1128. Xori ʕAziz: E.
1129. Ǧan: Yaʕni lə...
1130. Xori ʕAziz: Məralli, əmmi: "Lo šotat ǧġara." Omarno: "Gədšoteno."
1131. Ǧan: Abuna, kuḏaʕno, kmo naqqat ste aṯət...
1132. Xori ʕAziz: Məralli, əmmiwa: "ʕAraq lo šotat, zaṭan lo šotewayno ʕaraq w ḥamro w flan w behvan, hani lo šotewaynanne."
1133. Ǧan: Abuna, lə mərallox ste, d mənʕət ruḥox mu muklo du baṣro ste?
1134. Xori ʕAziz: Lo, lo.
1135. Xori ʕAziz: Baṣro d howe bašilo, d howe ṭawwo, bale lo baṣro daḥ ḥayewən, baṣro da gyoṯe, daq qaqwone, dani.
1136. Ǧan: Abuna, kuḏaʕno, kmo naqqat ste aṯət l Awruppa lašan u tadawi. Awwəl naqla l Almanya aṯət, abuna?
1137. Xori ʕAziz: Balki. Lo koṯe l boli, lo koḏaʕno.
1138. Ǧan: Lo aṯət tloṯ-arbaʕ naqqat l Almanya?
1139. Xori ʕAziz: He?
1140. Ǧan: Tloṯ-arbaʕ naqqat ste aṯət l Almanya?
1141. Xori ʕAziz: E, aṯino.
1142. Ǧan: Kuḏaʕno, naqqa aṯət, əmmi: "U abuna xori kayiwo yo, azze lu ṭaxtor." Ḥa profasor we, lə kuḏaʕno. Azzoxwo l gabe.
1143. Xori ʕAziz: Haw koṯe l boli, lo koḏaʕno.

Ḥaṣra du Aṯro

1144. Ǧan: E, abuna. Uʕdo d əmmina, d aṯət l harke, l Awruppa, əəə b lebox we d ṭorət Ṣṭanbəl w d oṯət larke?
1145. Xori ʕAziz: Lo, latwa b lebi. Latwa b lebi annaqqa čikiwayna taḥt dayne dak kallawat w aṯən mamḏalle ebi, d marfeno u bayto. Hedi marfelan u bayto, huwli a kṯowe li ʕito w aṯina hedi me, qayimina aṯina.
1146. Ǧan: Abuna, qay u bayto, d huwatwo ebe, latwe di ʕito?
1147. Xori ʕAziz: Hə.
1148. Ǧan: B kəre we, abuna?
1149. Xori ʕAziz: Lo, lo, diḏan wa.
1150. Ǧan: Baʕ qay manfəqanxun mene, abuna?
1151. Xori ʕAziz: E, mawfaqallan mine, čikina taḥt ad dayne, lo qadirina d obina ad dayne du ʕamo, hedi hiw ilin.
1152. Ǧan: Abuna, yaʕni, d əmmina, ġalabe mʕawanlox i dawle, yaʕni d əmmina, i dawle 'emekli' lə səmlalox, taqʕawit lə səmlalox, abuna?
1153. Xori ʕAziz: Taqawit, taqawit šoqalwayno bele, šoqalwayno b hno, b Ṣṭanbəl, mi banqa šoqalwayno kallawat, hawo ste, xəd uʕdo, d ḥa harke, d kəzze košoqal.
1154. Ǧan: M ema hawət taqawit, abuna?
1155. Xori ʕAziz: Lo koḏaʕno.
1156. Ǧan: Yaʕni, abuna, bəṯr mə d mʕawanlox haqqayṣ noše b Tərkiya, klozəm d huwewolox taqawidiye ʕlayto. Hawxa mede i dawle d Kamal w lay yatume d Kamal lə mkaləfallox?
1157. Xori ʕAziz: Hə.
1158. Ǧan: Kṯowe kṯowe li dawle, xdəmlox ġalabe, abuna, i dawle. Yaʕni hawxa lə mkaləflalox, yaʕni, hat lə mərallox: "Kḥaqlox hawxa w fəš harke." I naqqa d manfaqlox pasaport, lə mərallox: "L əzzox, abuna." Kulle əḏʕiwolox?
1159. Xori ʕAziz: Lo, lə məralli "l əzzox".
1160. Ǧan: Abadan lə mərallox?
1161. Xori ʕAziz: Nəč, lo.
1162. Ǧan: Yaʕni iḏiʕo wət, abuna. B kul dukṯo b Tərkiya. Mu mamur naʕimo lu rabo. I naqqa nošo səryoyo d fatwo umarwo: "Hat mən d Xori ʕAziz hat?" Əmminawo, ya m ḥḏo qriṯo na ya u flan diḏe na...
1163. Ǧan: Kulle əḏʕiwolox, abuna.
1164. Xori ʕAziz: Əḏʕiwoli.
1165. Ǧan: E, baʕ qay, abuna, d əmmina, i naqqa...
1166. Xori ʕAziz: Baʕ qay, ma m ayko koḏaʕno qay. U məfti d Diyarbakər b xwa, Mehme Ṣaləḥ Tanriwerdi, dayəm aʕmi koraxwa. Dayəm ʕam ḥḏoḏe wayn. I naqqa d qrele u kṯowano diḏi "Türk Süryaniler Tarixi", d maḥətli əšme d Aṭatərk ebe, maḥatwayli əšme d Mḥammad flan w behvan ebe, hedi bdele baǧ ǧeweməʕ qorewayle omarwa: "Koḥozutu," — (noše, d omarre, laṣ ṣuroye tarke d Diyarbakər d omər), — "latatu ṭawwe, lə kmaqbalno."
1167. Bəṯr mə d aḥna qayimina m Diyarbakər, hedi lo koḏaʕno, b ḥamšo-əšto yarḥe bəṯr minan, hedi mayəṯwa hiye ste.
1168. Ǧan: Haa.
1169. Xori ʕAziz: E. Čəngi eli masəmwayli məfti.
1170. Ǧan: Haa. Ya abuna, koṯe l boli, meqəm b ḥamšaḥar-ʕəsri əšne, naqqa b Ṣṭanbəl, i naqqa heš ḥaṯo d bdewola i həǧra, mawṣatwo, əmmatwolan, əmmatwo: "L əzzoxu, l əzzoxu." Koṯe l bolox, abuna?
1171. Xori ʕAziz: Lə koṯe l boli.
1172. Ǧan: Mawṣatwolan: "l əzzoxu l Awruppa, fušu harke bu Ṭuro." Bi ḥarayto, abuna, hat ste yaʕni kḥozət ǧbirət aṯət, abuna? B lebox yo, d kəthat harke, abuna?
1173. Xori ʕAziz: Lo, latyo b lebi. Latyo b lebi, d kətno harke. Lə rḥəmli harke abadan.
1174. Ǧan: Abuna, harke naqqat kəzzox kəmṣalət bi ʕito?
1175. Xori ʕAziz: Noquṣo, ġalabe noquṣo. I naqqa d mayəṯwa u Fərmo, azziwayno li ʕito, roḥamwayne w mərwayli...
1176. Baṯ-qiyomo Maḥbe: I naqqa du Əndərawos ste.
1177. Xori ʕAziz: I naqqa d mayəṯwa u Andərawos ste, azzino li ʕito, wakidi haw azzino.
1178. Ǧan: Abuna, uʕdo b lebox d dəʕrət l Məḏyaḏ, l Ṣṭanbəl, l Omid?
1179. Xori ʕAziz: B lebi yo, d doʕarno l Ṣṭanbəl, ġalabe b lebi wa. Kobaʕno d doʕarno l Ṣṭanbəl, baʕ latla əmkaniye.
1180. Ǧan: Naqlat u ḥasyo lə ksamlox talafon m Ṣṭanbəl?
1181. Xori ʕAziz: Naqqawoṯe ga eli səmli, naqqa tarte ga ele səmleli naqqawoṯe.
1182. Ǧan: Lə kmawṣelox "tox"?
1183. Xori ʕAziz: Lo. Koḏəʕ, lə kqədrina d əzzan.

Dayroyo Sargis Baḥira, Mḥammad w u Qurʕan

1184. Ǧan: Abuna, ʕal u mamro kəmmi bi muza d Top-Qapi, kito Qurʕan b səryoyo, šrolo yo? Ḥzelox?
1185. Xori ʕAziz: Lo, Qurʕan b səryoyo lə ḥzeli.
1186. Ǧan: Kit hawxa mede, abuna?
1187. Xori ʕAziz: B Top-Qapi ayko dukṯo?
1188. Ǧan: Kəmmi, bi muza d Top-Qapi. Kito Qurʕan b səryoyo.
1189. Xori ʕAziz: Lo koḏaʕno. Latli ḥaž.
1190. Ǧan: Yaʕni huwe, abuna, bi ḥaqiqa kito Qurʕan b səryoyo.
1191. Xori ʕAziz: Lo, lə ḥzeli.
1192. Ǧan: Abuna, kəmmi, lu Bar-Ṣalibi mtarǧamle, šrolo yo u medano?
1193. Xori ʕAziz: D howe, lo u Bar-Ṣalibi gədmtarǧamle, d howe u Bar-ʕƏbri gədmtarǧamle. Faqaṭ Qurʕan səryoyo — lo. Lo.
1194. Ǧan: Yaʕni abadan lə šamiʕət, kito?
1195. Xori ʕAziz: Lo.
1196. Ǧan: Abuna, bəṯr kito u šəwolo d Baḥira, hano Baḥira man we?
1197. Xori ʕAziz: Sargis Baḥira hawo me zawno yo. Hawo koməḥšu amar u ḥəmyono d Mḥammad. Sargis Baḥira dayroyo wa. Kətwayle ʕito ḥaruto wa w bi ʕitayo wa.
1198. Sargis Baḥira əzzənwa w oṯənwa ak karwančiye daṭ ṭaye me, me Makka w me Madina w mə d bəṭliwa, fayšiwa bi ʕitayo. U lalyawo w dertər yawmo qaymiwa əzzənwa disa lu šuġlaṯṯe.
1199. Annaqqa Sargis Baḥira u dayroyo zoyaʕwa, omarwa: "D lo əzze, qəṭlili." Qam mərlalle omar: "Ma nošo lo fayəšxu larwal, d oṯe, d ḥozenanne."
1200. Əmmi: "Kətlan ḥa xort, heš ʕlaymo yo." Omar: "Qrawulle, ṭro oṯe l harke." I naqqa d qrəlalle, omər: "Itox l gabi, tux l gabi." Azze l gabe, omər: "Nšaq iḏi."
1201. Nšəqle iḏe, omər: "Gədomannux mede." (Bu lišonaṯṯe). De lo hiye ḥabaši wa bu gomanayḏi, bu lišono ḥabaši məǧġalwa aʕmayye, be lə koḏaʕno aydarbo. Omər: "Mən yo?" Omər: "Kətli barṯo d ḥoṯo, di barṯo di ḥoṯayḏi, əšma Xadiǧa yo. Gədobenoxyo, kətla kallawat ste ġalabe. Məḥləf d əzzox lu karwan, əzzox w oṯat ʕam an noše, u kallayḏa ktowe šanox gədmakfeloxyo."
1202. Hedi qayəm omar: "Ṭrowe." Hedi huleleyo. Bəṯr me Xadiǧa amṭele arbaʕ w tleṯi, tarte w tleṯi ḥrene. Kəttowele arbaʕ w tleṯi niše l Mḥammad. I ḥarayto d kulle əšma Ḥana wa, səryayto wa.
1203. Aq Qurʕanat bu zaman d Mḥammad b xwa, l ḥazrati ʕAli, lawo maltəmiwayle w maḥtiwayle kulle gab ruḥe w qrele las səryoye, i naqqayo l əmmiwa səryoye, əmmiwa oromoye, qralle lann oromoye, maḥətte, kul tre oromoye w ḥa ṭayo baynoṯayye.
1204. Omər: "De han naqqa qrawu aq qurʕanatani, be koṯən l ḥḏoḏe." Qranne laṣ ṣuroyani, lann oromoye, əmmi: "Lo koṯən l ḥḏoḏe." Hedi mə d əmmi "lo koṯən l ḥḏoḏe", qam qṭəʕle kulle.
1205. Ġar me u Qurʕan, d fəšle gab ʕAyša, lo fəšle Qurʕan ḥreno. Məqqa d ṭləble me ʕAyša ste, lulaleyo. Fayəšwa hawo. Hedi hawo ste ʕarabi wa hul lu waxt d Aṭatərk.
1206. Bu waxt d Aṭatərk hedi l Aṭatərk huwwayle amro, mḥalaffe aq Qurʕanat kulle. Səmwalle foṯo ʕarabi w ḥḏo tərki hawxa.

Madrašyoṯe ʕAtiqe: Urhoy, Nṣibən, Qen-Nəšrin...

1207. Ǧan: Bəṯr kito am madrašyoṯo d Nṣiwən, d Urhoy, abuna. Madrašto d Nṣiwən l mane səmole, abuna? Kətlox maḏʕo aʕla?
1208. Xori ʕAziz: L Mor Afrəm səryoyo, d Nṣiwən l Mor Afrəm u səryoyo simiwayle am madrasataṯṯe. Ele maḥətwayle madrasat b Nṣiwən, bəṯr aṯiwa l Urfa ste.
1209. B Urfa ste mawlafle ġalabe. W hedi me tamo aṯiwa l Diyarbakər. B Diyarbakər u abro d tmone əšne wa, b mede hawxa, tmone wa, tmonaḥṣar mede hawxa. Qam ʕaməḏ b Diyarbakər. Mor Afrəm səryoyo əmmiwayle Afram Siros.
1210. Ǧan: Abuna, məqqa ʕayəš Mor Afrəm?
1211. Xori ʕAziz: M ayko koḏaʕno, məqqa ʕayəš, Alo ṭorelox. Lo koḏaʕno, ḥur bu tarixawo diḏi d "Türk Süryaniler Tarixi", tamo, d loweno šaš, kṯiwo yo. Kṯiwo yo, maḥətwayle madrasa b Nṣiwən ste, bi ʕito d Mar Yaʕqub d Nṣiwən.
1212. Ǧan: Abuna, awwəl madrašto d Mor Yaʕqub yo d simo?
1213. Xori ʕAziz: E.
1214. Ǧan: W bəṯr d Urhoy yo, lo?
1215. Xori ʕAziz: E.
1216. Ǧan: W d Qənnəšrin, abuna, ema simo bəṯr?
1217. Xori ʕAziz: Lo koḏaʕno. Qənnəšrin, lo koḏaʕno.
1218. Ǧan: E, abuna.
1219. Xori ʕAziz: Lo koḏaʕno.
1220. Ǧan: Abuna, u kursi di faṭəryarxuṯo awwəl naqqa m Anṭakya l ayko nqil, abuna? L Malaṭya əlla...
1221. Xori ʕAziz: Bi qamayto, b hno wa, b Mawṣal wa, bəṯr hedi hən b hən mawballe lu Šam. Hul l uʕdo. Han naqqa bu Šam yo.

Mosiqa bi ʕIto

1222. Ǧan: Abuna, meqəm kətwo mosiqa b gawe di ʕito.
1223. Xori ʕAziz: Kətwo.
1224. Ǧan: Qay haṯe qṭiʕo, aydarbo qṭiʕo?
1225. Xori ʕAziz: Qṭiʕo, lo fayəš, maḥoye lo fayəš, sayome lo fayəš.
1226. Ǧan: Koṯe l boli, naʕimo wi, əzzanowo li madrase d Mor Barṣawmo b Məḏyaḏ, kətwo tamo ərġən mkasyo.
1227. Xori ʕAziz: E, šrolo.
1228. Ǧan: W bi Mart Šmuni kətwo.
1229. Xori ʕAziz: E, šrolo.
1230. Ǧan: Abuna, ʕam i mosiqa i ṣluṯo latyo basəm, qay i ʕito lə qadiro d maqimo noše?
1231. Xori ʕAziz: E, lo koḏaʕno.
1232. Ǧan: Abuna, b Diyarbakər ste dayqituwo ʕal i mosiqa?
1233. Xori ʕAziz: B Diyarbakər lo, moziq latwa.
1234. Ǧan: B Adiyaman (Ḥəsno d Manṣur), b Alʕaziz (Ḥəsno d Ziyad), abuna?
1235. Xori ʕAziz: Lo koḏaʕno, lo.
1236. Ǧan: B Ṣṭanbəl ste latwo, abuna?
1237. Xori ʕAziz: B Ṣṭanbəl kətwa. B Ṣṭanbəl kətwa, moḥənwa ʕud wa, mən wa. Moḥənwa aʕle. Hawxa medone kətwo b Ṣṭanbəl, lo, latwa.
1238. Ǧan: ʕAm i gudo əmmiwo əlla?
1239. Xori ʕAziz: Lo, bu maḏəbḥo.
1240. Ǧan: Bu maḏəbḥo.
1241. Xori ʕAziz: E.

Ǧule w Səfoqe dak Kuhne

1242. Ǧan: Abuna, kito səfoqe du kuhno ʕal u maḏəbḥo, abuna, kibox d bunətli əšme das səfoqani, mən w mənne.
1243. Xori ʕAziz: ʕAl u maḏəbḥo kito ṣeniye w kit koso. U koso komaḥat ḥamro ebe w komaḥat falge ste maye ebe, ʕam ḥḏoḏe. W i ṣeniye komaḥti u ṭawʕo aʕla.
1244. U ṭawʕo yaʕni u faġro d Mšiḥo yo, yaʕni u badan d Mšiḥo yo. W u koso yaʕni u admo d Mšiḥo yo. Han naqqa komaḥti mu admawo ste ʕal u faġrawo w komqadšile w i naqqa du qerowo, bu šəklano, hedi kəmmi. U Faġro u admo d Mšiḥo.
1245. Ǧan: Abuna, kətwo ǧule dak kuhne, hatu, d əmmina, b Tərkiya ayko masəmituwolən? Man ḥaṭwolən?
1246. Xori ʕAziz: Hənne harke at tarziye (ḥayoṭe, ǦB) lo koḥayṭənne. Tamo ste at tarziye ḥayṭənwanne. I naqqayo. Ono bari mini u qašo, d kətwa b Kfarze, ǧule kome, fəṣṭan komo wa w falge ste ftiḥo wa. I naqqa d yotawwa, i xaṣraṯe w haṯe diḏe maḥwənwa, aǧ ǧule ḥewore d taḥt u bəštawo wa.
1247. Han naqqa u Ǧazi, i naqqa d hule amro, omər: "Aš šexawin w am mallawin lo kowe, d maḥti šašəkat ʕal qarʕayye. Aš šašəkat daš šexani w dam mallani, d kətwa appe hne, hawxa yərxiwa bi xaṣraṯe w paṯe dətte da, hanək ste." Omər: "Yasaq!"
1248. W daq qaše ste ak kummatani ak kome, d maḥtiwa ʕal qarʕayye, hanək ste simile yasaq, omər: "Kulle šafqat lazəm dowe šafqa." Hedi maqəlbənwanne li šafqa.

Səyomo d Šamʕe bi ʕIto

1249. Ǧan: Koṯe l bolox, b Məḏyaḏ aw b Kfarze aydarbo saymituwo aš šamʕe di Maʕəlṯo, d kəwyo b 2 Šboṭ?
1250. Xori ʕAziz: Aš šamʕe, aq qaše saymənwanne bab botaṯṯe, saymənwanne. Maḥtiwa u šamʕo ʕal i nuro, howewo, xəd u layšo, w maḥtiwa hedi a hno baynoṯayye w a ftəlyoṯo baynoṯayye, gəršiwayle, howewa šamʕo.
1251. Ǧan: Abuna, kmo šəklat šamʕe saymiwo?
1252. Xori ʕAziz: Tre šəklat. Ḥḏo qəryune, ḥlime hawxa, xəd ṣawʕoṯi, w ḥḏo ste rafiʕe w bəṯr hedi məhnənwanne ʕal ḥḏoḏe, layfənwanne ʕal ḥḏoḏe, hawxa.
1253. Ǧan: Abuna, u səyomo du šamʕo ema qṭiʕ mi ʕito?
1254. Xori ʕAziz: Lo koḏaʕno, ema qṭiʕ.
1255. Ǧan: Bi ḥaraytaṯe manṭanwo ḥaḏ̣ire m Ṣṭanbəl l Məḏyaḏ?
1256. Xori ʕAziz: E.
1257. Ǧan: B Ṣṭanbəl šərkat saymiwolən, abuna?
1258. Xori ʕAziz: Lo koḏaʕno.
1259. Ǧan: Abuna, koṯe l bolxo yawmo d Maʕəlṯo, maydituwo aš šamʕe w nəfqituwo l larwal? W kətwo ʕade kəḥliwo ʕaynoṯayye, qay kəḥliwo ʕaynoṯayye?
1260. Xori ʕAziz: E, kəḥlənwanne. ʕAde wa, kəḥlənwanne.
1261. Ǧan: Kəmmi, darmono we laq qatre daʕ ʕaynoṯo?
1262. Xori ʕAziz: Lo koḏaʕno, elo kəḥliwa ʕaynayye, əmmiwa, ʕal d howən ʕaynayye šafire. Be ko... aydarbo lo koḏaʕno.
1263. Ǧan: Taʕibət adyawma, abuna?
1264. Xori ʕAziz: Ġamo layt, yabo, ġamo layt.

Waṣiyat du Xori Las Səryoye

1265. Ǧan: Abuna, mən waṣiye kətlox d mawṣət?
1266. Xori ʕAziz: Tə waṣiye latli d mawṣeno.
1267. Ǧan: Šira, mən širat kətlox d mawṣət aḥna, aʕ ʕlayme, u ʕamo?
1268. Xori ʕAziz: Ḥṭiṯo lo saymutu, u ṣawmaṯxu sumulle, i ṣluṯaṯxu mṣalewulla w hwawu moro lan nišaṯxu w lan naʕimaṯxu. Mede ḥreno ma mən tawṣiye soyamno?
1269. Ǧan: B Awruppa kul məqqa d koṯe, kḏ̣oʕəf w kmiṣakər u lišono səryoyo. Mən waṣaye kətlox lašan d saymina čara ṭaw u lišono. Mən kmawṣat?
1270. Xori ʕAziz: Aydarbo?
1271. Ǧan: Abuna, u lišono səryoyo kul məqqa d koṯe, kḏ̣oʕəf...
1272. Xori ʕAziz: Mən lišono?
1273. Ǧan: E, abuna.
1274. Xori ʕAziz: E, u səryoyo d əbʕe d maḥtutu b madrasat səryoye, d maqrən səyoyo, ḥatta du lišono səryoye d lo miḏ̣ayəʕ.
1275. Ǧan: E, abuna.
1276. Xori ʕAziz: E, e.
1277. Ǧan: Man ṭər soyəm u medano, abuna, man?
1278. Xori ʕAziz: Hə?
1279. Ǧan: A kṯowe ḥaṯe, kṯowe ḥaṯe latlan, abuna?
1280. Xori ʕAziz: E, kṯowe ḥaṯe layt, layt noše, d koṯu. Lo kəḏʕi, d qorən, ḥatta d kəṯwi.
1281. Ǧan: Yaʕni u kṯowo, d kmawləfi buwe, abuna, meqəm b ḥamši kṯiw.
1282. Xori ʕAziz: Lo koḏaʕno. Lo koḏaʕno, lo koḏaʕno.
1283. Ǧan: Yaʕni, abuna, kəmmət, u lišono səryoy b Awruppa gədfoyəš ʕal i raġlo?
1284. Xori ʕAziz: E, dowe madrasat, d maḥti aq qaše, aḥ ḥasye, d maḥti madrasat, ktowe. Kfoyəš, d lo maḥti madrasat, lə kfoyəš.

II. Qəbolo ʕam i Baṯ-Qiyomo aw i Xoriye Maḥbe

Mawlodo w ʕAyle

1285. Ǧan: Ya mama, gədmšayalanoləx ste. Hat qamayto marli əšməx w m bə man hat?
1286. Baṯ-qiyomo Maḥbe: Əšmi Maḥbe w ono m be Tuma no. Mu ʕIsəka d be Tuma no.
1287. Ǧan: Hat ayko hawət?
1288. Baṯ-qiyomo Maḥbe: Hawyono ono b Anḥəl.
1289. Ǧan: Hatu b Anḥəl bə man əmmiwolxu?
1290. Baṯ-qiyomo Maḥbe: E, aḥna kfarzoye wayna faqaṭ, huwalle xwini b Anḥəl wayne. Aṯina hedi l Kfarze. Aḥna kfarzoye na. Babi əšme u ʕIsəka d be Tuma yo.
1291. Ǧan: Eməx?
1292. Baṯ-qiyomo Maḥbe: Emi stene, i Sadəke yo. I Sade yo əšma. I Sade be Tuma hayo ste.
1293. Ǧan: Kmo aḥunone kətləx? Əšmonayye mən yo?
1294. Baṯ-qiyomo Maḥbe: Kətli tloṯo. U Aṣlan ḥa, u naʕimo yo. U Brahim u rabo yo. W u Malke u navoyo yo.
1295. Ǧan: Kmo aḥwoṯo kətləx, əšmonayye mən ne?
1296. Baṯ-qiyomo Maḥbe: Kətli i Farida ḥḏo w i Riḥane, hani kətli.
1297. Ǧan: Kmo ḥəltoṯe kətləx, əšmonayye mən ne?
1298. Baṯ-qiyomo Maḥbe: Ḥəltoṯo latli. Mayiṯi.
1299. Ǧan: Əšmonayye mən ne? Lə kəḏʕatte?
1300. Baṯ-qiyomo Maḥbe: Haymən ḥḏo kuyo, kəḏʕalla, Sade yo, hala w i Səttoke. Elo Alah i ḥreto lo kəḏʕalla. Lo, hayo balki heš ono lo gawirono, mayiṯowa.
1301. Ǧan: Kmo ḥəlone kətləx, əšmonayye mən ne?
1302. Baṯ-qiyomo Maḥbe: Ḥoli ste, ḥoli mayəṯ, elo Galle yo əšme. U Galle d be Šane. E.
1303. Ǧan: Kmo ʕammone kətləx, əšmonayye mən ne?
1304. Baṯ-qiyomo Maḥbe: ʕAmmi u Fatḥi, kətli w kətwayli ḥa Baro, mayəṯ hawo. Hawo maṯ, u Fatḥi kətli. Əšma di aṯto ste Sade yo. Kətwayle barṯo stene, hala Sətto yo, kəmmono, Sətto wa. Kətwayle barṯo stene Sade wa. E. W kətwayle abro ste Tuma w ḥa ste Šabo.
1305. Ǧan: Ya mama, hat, əšme d ǧəddəx mən yo? U babo d babəx?
1306. Baṯ-qiyomo Maḥbe: U babo d babi? Kəmmono, hama Tuma yo. Tuma yo, e. Hawxa yo.
1307. Ǧan: Šafiro. W u babo d eməx, ǧəddəx?
1308. Baṯ-qiyomo Maḥbe: U babo d emi? Haymən u babo d emi lo kəḏʕalle. E. Ono naʕəmto, maṯ w an naʕimayḏe azzən l Suriya w hedi qṭiʕo i ʕalaqayḏi mənne, lo kəḏʕono.
1309. Ǧan: I emo d eməx, qaštəx, mən yo əšma?
1310. Baṯ-qiyomo Maḥbe: Hno yo, Šane yo. I emo d emi.
1311. Ǧan: W i emo d babəx? Qaštəx i ḥreto?
1312. Baṯ-qiyomo Maḥbe: Sade yo i emo d babi. Hayo ste Sade yo.

Sayfo dann 14 (1914)

1313. Ǧan: Ya mama, kəḏʕat, man man nošaṯxu mṣakri aw qṭili bu Sayfo?
1314. Baṯ-qiyomo Maḥbe: Haymən ono lo kəḏʕono. Latwayno, lo kəḏʕono. Bas bəṯr mu Sayfo b arbaʕ ḥamməš əšne hawyono. E.
1315. Ǧan: Yaʕni nošo, d əmmina, mar rabe lo maḥkalle, Alo, nošo m diḏan azzən l ʕIwardo ya azzən l ġer dəkṯo?
1316. Baṯ-qiyomo Maḥbe: Bele əmmiwa, azzan l ʕIwardo. Saymiwayna šar. L babi b xwa kətwayle aṯto ḥreto, bu šar d ʕIwardo du Sayfo qṭilalle.
1317. Ǧan: Əšma mən we?
1318. Baṯ-qiyomo Maḥbe: Əšma, kəmmono, hama əmmiwa, əmmiwa Nisane yo. Hawxa naqqawoṯe əmmiwa. De han naqqa i naqqayo d qṭilo, ono latwayno ste. Naqqawoṯe hawxa əmmiwa.
1319. Ǧan: Han naqqa lo maḥkalle, məqqa fayiši b ʕIwardo.
1320. Baṯ-qiyomo Maḥbe: Haymən lo kəḏʕono, məqqa fayiši, hama fayišiwo, hul d biz u saṯwo, w u Sayfo. Bəṯr hedi lar rabe, l Šex Fatḥəlla w lani, kəmmi, mṭənne l ḥḏoḏe.
1321. Hawxa kəmmi, ono, ono šxwa l əḏʕonwayno, yaʕni latwayno. Han naqqa bəṯr maḥkanwo, manṭənne l ḥḏoḏe. W hedi aṯənwa bə ḥmoyi stene li qriṯo. L Kfarze w be babi stene b Anḥəl wayne, aṯən l Kfarze.
1322. Ǧan: Kulle layimi tamo.
1323. Baṯ-qiyomo Maḥbe: E. Layimi tamo. E, hawxa.
1324. Ǧan: E, han naqqa, d əmmina, noše m dəṯxu ste l azzənyo lu Safarbarlək, mṣakri ya qṭili?
1325. Baṯ-qiyomo Maḥbe: Lo, lo, lo, lo mərre hawxa. Faqaṭ əmmiwo, kətwaylan be Raššo. Be Raššo kətwaylan, azzewən hanək stene, aṯən əmmiwa l bəṯre, bəṯre ḥəmyoni, d məbli u Raššo w u ʕAvdənnur w hani.
1326. Hani d məbli ḥəmyoni, ha hawo ste, d məblile l ʕAmariqa. L azze. L azze hənnək, azzənne l ʕAmariqa. E, uʕdo mayiṯi kulle.
1327. Ǧan: Əšmayye mən wən tanək?
1328. Baṯ-qiyomo Maḥbe: Əəə, ḥa mənne ʕAvdənnur wa, əmmiwa, ḥa mənne Raššo wa. Kətle abro, Nuri wa. Uʕdo kətli abro, Alo ṭore diḏox ste, əšme Nuri yo.
1329. W hani d kəḏʕono, d kətwalle. Əmmiwa, kətwalle Brahim ste, han naqqa l aḏiʕono, lo bu Sayfo qṭil hawo lo kəḏʕono hawo. Hawxa maḥkənwa, e.

Ṣənʕa w Šuġlone b Kfarze

1330. Ǧan: Ya mama, hat naʕəmto, an noše du bayto mən ṣənʕa kətwaylən, mən ʕəwdiwo?
1331. Baṯ-qiyomo Maḥbe: Haymən babi mbayḏ̣ono wa. Mbayḏ̣ono wa, əzzawalle laq qəryawoṯe w ʕammi ste hawxa.
1332. Ǧan: ʕAm ḥḏoḏe əzzənwo?
1333. Baṯ-qiyomo Maḥbe: E, əzzawalle yarḥo mede w oṯənwa lu bayto, e.
1334. Ǧan: Han naqqa, i naqqa d əzzənwo, məbliwo as səfoqe aʕmayye?
1335. Baṯ-qiyomo Maḥbe: E, məbliwa as sefoqaṯṯe, əzzawalle, məbliwo tre šagərti (ṣanəʕ aw mʕawnono, ǦB) ste aʕmayye w əzzawanne.
1336. Ǧan: Koṯe l boləx, as səfoqaṯṯe mən w mən wən, koṯə l boləx?
1337. Baṯ-qiyomo Maḥbe: Haymən, as sefoqaṯṯe darmono wa, əmmiwa, darmono hawxa yarixo, ha hawxa yarixo wa. Darmono əmmiwayle. U nəšadər w maḥtiwayle ʕal as sefoqe w kətwa ketono ste moḥeweli hawxa ʕal as sefoqe w mbayḏ̣iwa, howənwa ʕal i nuro, mibayḏ̣iwa. E, hawxa saymiwa. E.
1338. Ǧan: Han naqqa məqqa raḥuqo əzzənwo?
1339. Baṯ-qiyomo Maḥbe: Əzzawayle li Bəšeriye w lad dəkoṯanək.
1340. Ǧan: Məqqa fayšiwo tamo? Yarḥo, zəd?
1341. Baṯ-qiyomo Maḥbe: Fayšiwa hən mənne tre yarḥe, fayšiwa həna yarḥo w falge. Lu goran du ʕwodo qoṯwa, l oṯənwa. Hul d qoṯwalle, d lo qoṯwalle, hayo bašqa, oṯənwa.
1342. Ǧan: Han naqqa, ya mama, bu čaġawo, koṯe l boləx, b qəyoḏo ʕəwdiwo əlla b kalla ʕəwdiwo?
1343. Baṯ-qiyomo Maḥbe: B kallawat.
1344. Ǧan: Koṯe l boləx, məqqa maydiwa?
1345. Baṯ-qiyomo Maḥbe: Haymən, lo kəḏʕono. Ha hayo, d mdaglono, lo kəḏʕono, m ayko...
1346. Xori ʕAziz: I naqqayo ak kallawat maǧidiye wayne.
1347. Ǧan: Ya mama, naqqat əzzənwo hawxa lu bəyoḏ̣o, amṭanwo zad aʕmayye. Koṯe l boləx, mən zad amṭanwo aʕmayye mi Bšeriye ya m ġer qəryawoṯo?
1348. B́aṯ-qiyomo Maḥbe: Haymən ono d mdaglallox, i naqqa du zad, əzzawalle hanək šxwa li Bəšeriye, məbliwa gawde, mṭənwa zad. Mṭənwa tətən, zad.
1349. Faqaṭ bu beyoḏ̣o mbayḏ̣iwo as sefoqe du ʕamo, maydiwo lu kallaṯṯe. E, e. Hawxa yaʕni hanək du zad, d kəmmat, məbliwa gawde m Kfarze, məblənwanne li Bəšeriye, d molən u ṭaʕnaṯṯe ḥeṭe w mṭənwa tətən w oṯənwa. E.
1350. Ǧan: Han naqqa bəṯr məqqa fayšiwo bu bayto yatiwe, hul d əzzən naqla ḥreto?
1351. Baṯ-qiyomo Maḥbe: Haymən, bu saṯwo, bu qayṭo əzzawalle, hama mar dayam bu ʕwodo wayne. Harke w harke. Bale bu saṯwo yətwiwa. E, bu saṯwo l əzzawalle l dukṯo. E, yətwiwa.
1352. Ǧan: Ya mama, koṯe l boləx, d əmmina, hat naʕəmto, man kətwayləx kačkat ḥawrone aʕməx?
1353. Baṯ-qiyomo Maḥbe: Ḥawrone kətwayli, i Ḥana əmmiwayla, d be Gəško. W kətwayli i Farida, hayo stene əmmiwayla i barṯo di Nəǧbaʕ w du Boləs. W kətwayli i Farida, i aṯto du Fərmo. W kətwayli i Šəmme d be Šəndo. W kətwayli hawxa, hawxa ḥawrone kətwayli.
1354. Ǧan: Šafiro. Hatu naʕime, lə yalifutu lu naqəṣ, lu xarǧ?
1355. Baṯ-qiyomo Maḥbe: Haymən, ayna d yaləf, yaləfwa. Ayna d lo yaləf, lo yaləf.
1356. Ǧan: Hat yalifat?
1357. Baṯ-qiyomo Maḥbe: Alo, lo yalifono ono. Lo səmli. Bəṯr ak kačkatayḏi səmme. Ak kačkatayḏi uʕdo kəḏʕi. I Mane kəḏʕo, kosaymo masat rabe, taltana komnaqšo, kul mede kosaymi.
1358. Ak kačkataṯṯe hawxa. E, faqaṭ ono bu zamanayḏi, medono hawxa latwa, haqqa hne lo səmli. E.
1359. Ǧan: Ak kačkat diḏəx l man məlfilən?
1360. Baṯ-qiyomo Maḥbe: Eli maḥətwayli i naʕəmto, he maktab latwa, i rabṯo, maḥtoli, arbaḥṣar əšne wa.
1361. M ono d gədmaḥtalla bu maktab, heš maktab lə ftəḥwa b Kfarze. Qayimono, maḥtowayli qəm an naqšat s ḥḏo žənnəke. Maḥtowayli, yalifowa naqšat w tantanat w medone bu siġ w hawxa.
1362. Hayo hawxa. Bəṯr mawxa u babo hawi mʕalləm, qayəm maḥtoli, əmmono: "Taw, ylaf ṣluṯo w ylaf qole w hne, hay maktab layt." Maḥtowayli. E.
1363. Ǧan: Ya mama, hat naʕəmto, man kətwo ǧiran l ḥḏore du baytaṯxu?
1364. Baṯ-qiyomo Maḥbe: Ḥḏore du baytayḏan ǧiran?
1365. Ǧan: E.
1366. Baṯ-qiyomo Maḥbe: Kətwa, d əmmina, i Ḥəne du Barṣawmo. Haymən ǧiran d be babi, i Ḥəne kətwa w a ḥrene gawire wayne, kulle rabe wayne. E, əmmiwayna Merama Zazi, hayo rabṯo wa, xəd kəmmi, i Ḥəne, i emo, šxwa, xəd kəmmi, ham lə kowe.
1367. Kətwa, əmmiwayna, be Aḥoke w kətwa m ayna, m ayko kuḏaʕ kətwo hawxa l ḥeḏorayna ǧirane. Ṣuroye kulle. E.
1368. Ǧan: Ya mama, hat naʕəmto, nošo mu bayto əzzewo lu ḥšofo?
1369. Baṯ-qiyomo Maḥbe: E, əzzawayle babi, bəṯrke zbəṭwaylan greʕe, a greʕe əzzawayle ḥəṣdiwa w saymiwa bele. Aḥna w emi hani, lo nəfqinawa li šəmšo. Lo nəfqinawa lu ṭuro. 
1370. Ono ste be babi. Han naqqa kətwalle greʕe, əzzawayle hənnək w maḥəṣdiwo b ḥaq. Obənwa ḥaq lan noše, əzzawa ḥəṣdiwa mṭewa li adro. Kətwanne greʕe ste, saymiwo i gəraʕ. Maydiwa lu zad, mṭele lu bayto w tawno w haṯe yo.
1371. Ǧan: Koṯe l bolox, a greʕanək m ayko wən, əšmayye mən wən?
1372. Baṯ-qiyomo Maḥbe: Hanək ste kfarzoye ne, əəə məm, hənnək ste kfarzoye wayne, əmmiwa, u Gawriko d be Baġlo.
1373. Xori ʕAziz: Be Baġlo.
1374. Baṯ-qiyomo Maḥbe: E, be Baġlo.
1375. Ǧan: Mama, hat naʕəmto, ʕam ḥawronəx, ak kačkat, mən təštəʕniye məštaʕetuwo ʕam ḥḏoḏe?
1376. Baṯ-qiyomo Maḥbe: Haymən, məštaʕiwayna, əzzawayna aḥ ḥawrone, məštaʕiwayna, əzzawayna aḥ ḥawrone li škafte (mʕarṯo, ǦB). Ga gədrəqḏ̣iwayna, ga bi hurze w məštaʕiwayna, hawxa toliwayna ruḥayna. Kərxiwayna ʕal ḥḏoḏe, d ḥuzena ḥḏoḏe, bas kačkat w hawxa məštaʕiwayna.
1377. Ǧan: Lə məštaʕetuwo baḥ ḥəmre?
1378. Baṯ-qiyomo Maḥbe: Bele. Bele Alo məštaʕiwayna bu ʕafro w baḥ ḥəmre sti.
1379. Ǧan: Bab bəquše lə məštaʕetuwo?
1380. Baṯ-qiyomo Maḥbe: Haymən kətwaylan hne bəġurkat hawxa gərovar (mgandəre, ǦB), towewaylan ḥamšo w annaqqa gədməštaʕiwayna. Mʕaliwaynanne, ga tre, awwəlka ḥa wa.
1381. Bəṯr howənwa tre w bəṯr tloṯo w bəṯr howənwa arbʕo, daḥ ḥamšo, b naqqa ṣaydiwanne b iḏayna. E.
1382. Lə məštaʕetuwo i Ġazale Barriye?
1383. Baṯ-qiyomo Maḥbe: Bele.
1384. Ǧan: Aydarbo məštaʕetuwola?
1385. Baṯ-qiyomo Maḥbe: I Ġəzale Barriye, kəmmallox, məštaʕiwayna, əzzawaylan li škafte, toliwayna ruḥan baš škaftat ḥrene. W kərxiwa, i ḥḏo, kulan toliwayna, i ḥḏo fayšiwa, fayšowa, ṭaymowa (mʕamṣowa, ǦB) ʕayna w əzzawaylan, aḥna toliwayna ruḥayna.
1386. Han naqqa d oṯiwayna, ayna d moṭewa, kətwo menan ayna d moṭewayla, moḥiwayna iḏayna aʕlayye, hana naqqa veǧan šqiwaylan i hno, mina. Disa hiya ṭayimowa. W haka d lo moṭiwayna, aḥna ṭaymiwayna. Disa ḥḏo b ḥḏo.
1387. Ǧan: Han naqqa lə mhawrituwo "aṯyo i Ġazale Barriye"?
1388. Baṯ-qiyomo Maḥbe: Əmmiwayna Ġazale Barriye, m ayko kəḏʕono, hama hawxa əmmiwayna medonkat. E, hawxa medone əmmiwayna, e.
1389. Ǧan: Ya mama, i Ḥana Qriṯo ste lo məštaʕetuwola?
1390. Baṯ-qiyomo Maḥbe: Haymən lo kəḏʕono, lo, lo. Lo kəṯyo l boli. Lo, lo koṯe l boli. E, Alo haw koṯe l boli.

Šahre b Ṭurʕabdin

1391. Ǧan: Mama, hat naʕəmto, koṯe l boləx, l ayna šahro azzəxyo?
1392. Baṯ-qiyomo Maḥbe: E, əzzawayli l hno, əzzawayli li Ndaṯ Aloho. I Ndaṯ Aloho d Ḥaḥ. Əzzawaylan lu šahro. Oṯewa u ʕamo kule, oṯewa zuṭoye, oṯewa an noše kulle maq qəryawoṯo, ho me Məḏyaḏ, me kul dukṯo.
1393. W oṯənwa, gədrəqḏ̣iwayna w šahro wa w kef wa. Gədrəqḏ̣iwayna, bəṯr oṯewayna li dərto di ʕito w dəmxiwayna kulan, hul deri du yawmo, oṯena lu bayto.
1394. E, əzzawaylan l Mar Gawriye stene. Mar Gawriye ġalabe l azzile, elo l Ḥaḥ azzile ġalabe. Mar Gawriye azzino tarte tloṯ kore. Azzan lu šahro w hayo wa.
1395. Ǧan: Mama, koṯe l boləx, mu bayto kmo noše əzzoxuwo ʕam ḥḏoḏe?
1396. Baṯ-qiyomo Maḥbe: Me gabayna?
1397. Ǧan: E.
1398. Baṯ-qiyomo Maḥbe: E, me gabayna, i naqqayo, bu bayto heš latwayno gawərto, ono wayno w kətwo i barṯo d ʕammi i Sade. E, i Sade, a ḥrene čučkat wayne, l oṯənwa.
1399. Ǧan: Han naqqa malxo əzzoxuwo əlla?
1400. Baṯ-qiyomo Maḥbe: Haymən mhalxiwayna. Hul Ḥaḥ.
1401. Ǧan: B kmo saʕayat moṭituwo?
1402. Baṯ-qiyomo Maḥbe: Haymən, komarno, moṭiwayna...
1403. Ǧan: Ṣafro əzzoxuwo xayifo?
1404. Baṯ-qiyomo Maḥbe: Ṣafro əzzawayna, l fagle d yawmo moṭiwayna.
1405. Ǧan: Moṭiwaytu...
1406. Baṯ-qiyomo Maḥbe: E, e, Alo. Hul falge d yawmo, bəṯr me falge d yawmo saʕaye mede hawxa.
1407. Ǧan: M Kfarze?
1408. Baṯ-qiyomo Maḥbe: E, latwa raḥəqto, bar raġle əzzawaylan. E.
1409. Ǧan: Tamo, bu šahro an noše məqqa fayšiwo?
1410. Baṯ-qiyomo Maḥbe: Fayšiwayna, gədəzzan, xəd əzzan yawmo, w fayšiwayna hul deri yawmo stene. Han naqqa u ʕamo oṯewa, gədrəqḏ̣iwa, gədsaymiwa kef, hul qiyomoṯo, oṯiwayna lu bayto.
1411. Ǧan: Koṯe l boləx bu čaġawo kmo kuhne kətwo b Ḥaḥ?
1412. Baṯ-qiyomo Maḥbe: Haymən kətwa i naqqayo, hno, əšme, xəd kəmmi, dayroyo wa, dayroyo Safar. Latwa dayroyo, Safar əšme? Bele. Dayroyo Safar wa.
1413. Xori ʕAziz: Dayroyo Malke.
1414. Baṯ-qiyomo Maḥbe: Dayroyo Malke, a trani wayne. E, ono a trani ḥzeli.
1415. Ǧan: Latwolle naʕime, d maqranwo tamo?
1416. Baṯ-qiyomo Maḥbe: Haymən mə d lə ḥzeli. Bu šahro lə ḥzeli mede. Bale balki maqrənwa. Bəṯr balki maqrənwa. Bale bu šahro qarabaləġ wa, i naqqayo latwa bi ḥolo mede. E.
1417. Ǧan: Mama, koṯe l bolax, gəšt məqqa aṯiwa noše l tamo?
1418. Baṯ-qiyomo Maḥbe: Howewa tamo balki zəd me ḥamməšmo rəḥwoṯo, zəd ste. Howewa ənsanat. Oṯənwa lu šahro. E.
1419. Ǧan: Han naqqa zəmriwo w rəqḏiwo?
1420. Baṯ-qiyomo Maḥbe: Zəmriwa w rəqḏ̣iwa w kətwa dahole w zərnaye moḥənwa. W u ʕamo kule roqaḏ̣wa, somwa kef.
1421. Xori ʕAziz: Aṭ ṭaye ste.
1422. Baṯ-qiyomo Maḥbe: Aṭ ṭaye ste. Ma di dahole lanne ṭaye? E, Alo, aṭ ṭaye ste oṯənwa.
1423. Ǧan: Hani az zəṭoye ṭaye wayne?
1424. Baṯ-qiyomo Maḥbe: E.
1425. Ǧan: B kurmanǧi zəmriwo?
1426. Baṯ-qiyomo Maḥbe: Zəmriwa b kurmanǧi, baʕ l əḏʕiwa tərk! B kurmanǧi zəmriwa, balki ste əḏʕiwa b kurmanǧi, zəmriwa.
1427. Ǧan: Nošo lə zumarwo b səryoyo?
1428. Baṯ-qiyomo Maḥbe: Haymən, noquṣo yo, hawxa zəmriwo aǧ ǧehəlayḏan, ax xortkat, a hne...
1429. Ǧan: B səryoyo?
1430. Baṯ-qiyomo Maḥbe: E, səryoyo.
1431. Ǧan: Koṯe l boləx, mən zəmriwo?
1432. Baṯ-qiyomo Maḥbe: Haymən lo, lo koṯe l boli, d mdaglallox, lo koṯe l boli.
1433. Ǧan: Yaʕni ax xortin hənne, i naqqa d rəqḏ̣iwo, zəmriwo?
1434. Baṯ-qiyomo Maḥbe: E, i naqqa d rəqḏ̣iwa. I naqqa d rəqḏ̣iwa, zəmriwa. E, zəmriwa, šafiro zəmriwa ha.
1435. Ǧan: Šafiro.
1436. Baṯ-qiyomo Maḥbe: E.
1437. Ǧan: Ma han naqqa az zəṭoye lə muḥanwo bi kamanča ste?
1438. Baṯ-qiyomo Maḥbe: Moḥənwa, i naqqa hənnək d mbaṭliwa, hənnək moḥənwa bi kamanča, moḥənwa ʕal i... bəṯr ʕal i hno, ʕal i dahole. ʕAl i... i zərnaye ʕam ḥḏoḏe wayne. I kamanča, i naqqa d zəmriwo ag genǧən, hənnək stene zəmriwo aʕma. Moḥənwa li kamanča aʕmayye. E.
1439. Ǧan: I naqlayo kətwo ʕade nošo, d muḥewo ṣilaḥ bi hawa. Damančat, tfəngat?
1440. Baṯ-qiyomo Maḥbe: Bi hawa moḥənwa.
1441. Ǧan: Kətwo hawxa ʕade?
1442. Baṯ-qiyomo Maḥbe: E, e, e, moḥənwa. W i naqqa šxwa d məfqiwa ak kaloṯe, saymiwa kef, moḥənwa tfənag w saymiwa kef. E.

Məštawoṯo b Ṭurʕabdin

1443. Ǧan: Ya mama, hat, koṯe l bolax, hat naʕəmto, l mane bi šwiṯo səmle məštuṯo?
1444. Baṯ-qiyomo Maḥbe: Məštuṯo, koṯe l boli, be Musəka d be Yawnəke, huwwalle i barṯaṯṯe l Midən. Koṯe l boli, səmwalle. W mətyaqnat...
1445. Ǧan: Əšme di barṯaṯṯe mən we?
1446. Baṯ-qiyomo Maḥbe: Merame wa. Uʕdo b Awuṣṭralya ne.
1447. Ǧan: Hawxa.
1448. Baṯ-qiyomo Maḥbe: Hiwalle l Midən, u gawro lo kəḏʕono, əšme mən yo. Lo hiya əšma Merame wa. Hiyye u Musəka d be, u babo u Musəka d be Yawnəke wa. I emo i Zerəko, i Zero hayo ste be Yawnəke wa w hiwowalle lam mədhoye.
1449. Ǧan: Ha.
1450. Baṯ-qiyomo Maḥbe: E, hawxa.
1451. Ǧan: Mama, koṯe l bolax, aydarbo mballe i kalo mi qriṯo? ʕAl i səsto, əlla malxo?
1452. Baṯ-qiyomo Maḥbe: ʕAl i səsto.
1453. Ǧan: Mən šəkəl wa i səsto?
1454. Baṯ-qiyomo Maḥbe: Haymən, (gaḥxo) haymən, səsto lo kəḏʕono, mən šəkəl wa. Hama koḏaʕno, ʕal i səsto məblalle. E, lo mhalxone raḥuqo wa. ʕAl i səsto zbiṭole w məblalle.
1455. Ǧan: Hawxa.
1456. Baṯ-qiyomo Maḥbe: E.
1457. Ǧan: Mama, bu čaġawo, i ʕade du siyomo du muklo mən we bi məštuṯo?
1458. Baṯ-qiyomo Maḥbe: Haymən, saymiwa matfuniyat, bareġəl, rezo, baṣro, hawxa medone. E, hawxa saymiwa u zamanawo, hano wa. E.

Dəwoqo du Laḥmo w ad Dawəqyoṯo

1459. Ǧan: Mama, bu čaġawo man kətwalxu dawəqto d dəwqo?
1460. Baṯ-qiyomo Maḥbe: Haymən, kətwaylan aḥna i Ḥanəka, əmminawa d be haz... d mer abbe, i Ḥanəka d be, be Ḥa, d be Gawriye d be Tuməka.
1461. W kətwolan ḥreto stene, i Merame, əmmiwa "be Ṣṭayfo". W kətwaylan, ma ḥrene, Alah, hanək... ḥreto ṭaye, ṭayayto wa, kətwa.
1462. Ǧan: Mən we əšma?
1463. Baṯ-qiyomo Maḥbe: Ḥafṣade d be Xalafo. Hanək kətwa, hanək kətwa gabayna.
1464. Ǧan: Ya mama, i ʕade, i naqqa d dəwqowa, mən maydowa ḥaq diḏa?
1465. Baṯ-qiyomo Maḥbe: Maydowa ṭlamṯo d laḥmo.
1466. Ǧan: Bas.
1467. Baṯ-qiyomo Maḥbe: E.
1468. Ǧan: W u ǧəġoro hiya ǧəġrowa?
1469. Baṯ-qiyomo Maḥbe: Lo, aḥna məbliwayna u ǧġorayḏan.
1470. Ǧan: Mən məblituwo lu ǧġoro?
1471. Baṯ-qiyomo Maḥbe: Məbliwayna karsəwone, qayse, ṭarfe, medone.
1472. Ǧan: Fəṭuḥe lo?
1473. Baṯ-qiyomo Maḥbe: Lo, lo, hanək lo maḥtiwayna, əmmiwayna, gədoṯe reḥayye bu laḥmo. Qayse məbliwayna, karsəwone məbliwayna. Hawxa hažžəkat (ṭaroše, ǦB), əmminawo lo qayse ḥlime. Hawxa hažžəkat rafiʕe əmmiwaynanne.
1474. Ǧan: Sarkəwone?
1475. Baṯ-qiyomo Maḥbe: E. Mawbəliwayna w ǧəġriwa, gədəzzan dawqiwa u laḥmayḏan w gədobenanne ṭlamṯo d laḥmo w oṯiwayna lu bayto. Amṭewayna u laḥmayḏan w oṯiwayna.
1476. Ǧan: Ya mama, koṯe l bolax, i dawəqtayo bu yawmo kmo ṭalme dəwqowa?
1477. Baṯ-qiyomo Maḥbe: Haymən ga dawqowa u yawmo hul ʕaṣro tanure. W ga dawqowa ḥamšo. W ga dawqowa tloṯo. W hawxa. L goran, xəd kəmmi, d loyašwa, d foyašwa dlo laḥmo, layšiwana.
1478. Ga howənwa ġalabe w ga əšmo howənwa. E, yaʕni hul ʕaṣro dawqo wa, e. U laḥmayḏa ste saymowa, basimo wa.
1479. Ǧan: Ġalabe basimo we, ha.
1480. Baṯ-qiyomo Maḥbe: E, i Ḥanəka, u laḥmayḏa ġalabe šafiro saymowale.
1481. Ǧan: Da ḥrene latwe basimo...
1482. Baṯ-qiyomo Maḥbe: Da ḥrene di Merame ste šafiro wa, di ḥreto hayo i ṭayayto yo haqqa latwo ṭawwo.
1483. Ǧan: Ya mama, əno, koṯe l boli, naʕimo wi, kətwo ʕade, saymiwo kaʕkune naʕime lan naʕime...
1484. Baṯ-qiyomo Maḥbe: E, saymiwayna kaʕkunat čučəkat, ha hawxa lan naʕəmkat. Ga sayminawa, ga oṯewa ʕal u tanuro naʕəmkat čučəkat obiwaynanne, əmminawo: "Kul ḥa kaʕkuno."
1485. Ǧan: Məfṣəḥiwo an naʕime?
1486. Baṯ-qiyomo Maḥbe: E. Oṯewalle kef.
1487. Ǧan: (Gaḥxo).

ʕAde dar Rəzune

1488. Baṯ-qiyomo Maḥbe: Saymiwayna rozune. Bu ṣawmo saymiwayna disa rozune. Disa ʕam i qəssayme, nofaqwa, ga... əmmiwo: "Naqla ḥreto nafiqo i dawla b qarʕe d flan kas." Hawxa, e.
1489. Ǧan: Ha.
1490. Baṯ-qiyomo Maḥbe: E.
1491. Ǧan: Kətwo ʕade hawxa ste.
1492. Baṯ-qiyomo Maḥbe: E, kətwa ʕade hawxa ste.
1493. Ǧan: Ayna yawmo di šato saymiwole?
1494. Baṯ-qiyomo Maḥbe: Haymən, bu hno, əəə b Ṣawmo Rabo saymiwaynanne. Lo kəḏʕono lo ʕaṣro w lo ḥḏaḥṣar b oḏər. I naqqa d ṣaymiwayna ʕaṣro-ḥḏaḥṣar yawme, gədəzzawayle mu ṣawmo, ksaymiwaynanne.
1495. Lo, Alo, haw koṯe l boli ṭawwo. Saymiwayna, kəḏʕono. Han naqqa gədmaḥtiwayna, hən e u zamanawo diḏi maḥtiwayna dahrəkat. W uʕdo kmaḥti waraqto tarte (yaʕni kallat, ǦB). Kmaḥti.
1496. Han naqqa kturi u laḥmawo, ḥayri, be d nəfqo b qarʕe d mane. Han naqqa haka nafiqo, uʕdo rozune ne, gədmfalġənne, gədobən ḥa eli, d obono ḥa lu xori, gədobono an naʕimayḏi. Uʕdo ač čato nafiqo b qarʕe du xori.
1496. Ǧan: Ha.
1497. Baṯ-qiyomo Maḥbe: E.
1498. Ǧan: Šafiro.
1499. Baṯ-qiyomo Maḥbe: E, hawxa.
1500. Ǧan: Hat, i naqqa d kətwayt bu bayto, b qarʕe d man nəfqowa?
1501. Baṯ-qiyomo Maḥbe: E, haymən, nəfqowa, ga b qarʕe dan naʕəmkatayḏi w ga diḏi w ga b diḏe. Hawxa.
1502. Ǧan: W s bə babəx?
1503. Baṯ-qiyomo Maḥbe: Se be babi ste saymiwa emi, hayo ste, ba lo naʕəmto wayno i naqqayo, lo kəḏʕono haqqa. Hənnək ste hay nəfqowa b qarʕe d ḥa mənne.

Ṣawmo w ʕEḏo

1504. Ǧan: (Gaḥxo) Ya mama hatu, i naqqa d uṯewo ʕEḏo Rabo bu bayto, kulayxu ṣaymituwo?
1505. Baṯ-qiyomo Maḥbe: E, e. Kulan ṣaymiwayna. Hul lan naʕəmkat čučəkat ṣaymiwa. Xəd kəmmi, mayʕiwayna hawxa qaṭiro, saymiwayna b Ṣawmo Rabo, hul lan naʕimayḏan, əmminawo, ṣawmo yo, lan naʕimayḏan lə mqadmiwa.
1506. Hul lan naʕəmkat dann əšto yarḥe ste ṣaymiwa. E, kulan ṣaymiwayna.
1507. Ǧan: Han naqqa aṣ ṣayome m ṣafro hul ema ṣaymiwo?
1508. Baṯ-qiyomo Maḥbe: Haymən ṣaymiwa hən mənne, hul d nəfqiwa mi ʕito d ʕaṣriye. Me ṣafro d nəfqiwa di ʕito d ʕaṣriye w hən mənne hul falge d yawmo. E, hawxa ṣaymiwa.
1509. Ǧan: Ya mama, koṯe l boləx, bu čaġawo u muklo du ṣawmo mən huwewo?
1510. Baṯ-qiyomo Maḥbe: U muklo du ṣawmo i naqqayo hən mənne, kətwalle saymiwa hawxa ʕal u dawqo tlaṯ arbaʕ lawwašat laḥmo d ḥeṭe. U laḥmo aġlab d sʕore wa...
1511. Ayna towewa čike d zangin, əxlənwanne d ḥeṭe, saymənwanne, əmmiwa, de han naqqa d ṣaymina. Hul ʕaṣriye d lo kəfnina. W ayna d latwo, əxliwo sʕore w d sʕore w bu dibəs, ṭəmšiwayle w bab baṣle w bu tumo w pani əxliwa.
1512. W bu ṣawmo, xəd kəmmət, saymiwa šərba dab buzarʕe w hawxa medone. Zayto w hani maḥtiwayna ʕal am muklone w əxliwayna. E.
1513. Ǧan: Ya mama, ma noše l əzzewo lu ṭuro w amṭewo gelo lu muklo? Gəlone amṭanwo w saymiwo muklo mənayye? Mən gəlone amṭanwo?
1514. Baṯ-qiyomo Maḥbe: Haymən mu ṭuro kul gəlone mṭənwo. Šiše amṭənwa, əmmiwa, biǧoqe əmmiwa, xəd kəmmi, ġalabe medone hawxa. Əmmiwo, amṭənwanne, saymənwanne w ṭaʕyono kulle stene. Yaʕni amṭənwa, saymiwa. Aġlab ste gelone amṭənwa, əxliwo hawxa ste gelo.
1515. Ǧan: Hawxa noyo...
1516. Baṯ-qiyomo Maḥbe: E, ḥarafrofo əmmiwayna. Amṭiwayna w əxliwayna. ʕAqšune w lo kəḏʕono mune. Əmmiwaynanne ḥaršaf. Hanək w ag gəlonani əxliwayna.
1517. Ǧan: Məšḥo-kalo.
1518. Baṯ-qiyomo Maḥbe: Mə, məšḥo i naqqayo, u məšḥo du sawal wa. Ṣawmo wa, am medonani, a hnani latwa. E, am məšḥone du ṣawmo, ṣawmo rabo, šəšmo wa.
1519. Šəšmo dayqiwayna i šəšmo, maḥtiwaynala ʕal u bərġəl. Buzarʕe daf fuǧe wayne. Dayqiwaynanne, məfqinanne maye, sayminanne, xəd i dašəšto du ḥalwo.
1520. W hawxa ṭlawḥe wayne w hani muklone bayire wayne. Di šəšmo w tani wayne. E, di zayto w di šəšmo wayne. E.
1521. Ǧan: Han naqqa, ya mama, i naqqa d əzzoxuwo, manṭetuwo gelo mu ṭuro lašan u muklo. Kmo əzzoxuwo, lašan d amṭetu gelo?
1522. Baṯ-qiyomo Maḥbe: Əzzawaylan, əzzawaylan, haymən, howənwa qaflat, kul ḥa əzzawayla b dəkṯo da. Howiwayna kul ḥa tloṯ-arbaʕ ʕam ḥḏoḏe əzzawaylan.
1523. Əzzawayle hən šəlḥiwo kumməkat (faṭəryoṯo, ǦB), amṭənwa. Hul lak kumməkat. Han naqqa hni a hno, d kəmmallox, aʕ ʕaqšune w a hne əmmiwaynanne, ḥaršaf.
1524. Hanək əzzawayna, baʕ ʕalčəkat moḥiwayna taḥtayye w maqiminanne, maydiwayna, amṭiwaynalanne. W i šiše w hani ste w ḥarofrofo w hani ste šəlḥiwaynanne m bayn ann arʕoṯo, m bayn u zad.
1525. Amṭiwaynanne w əzzawaylan, amṭiwayna, əmmina šoqəle (gəṣṣayṣ, ǦB), dax xatunat. Amṭiwayna manək. Əzzawayna bayn u zad w šəlḥiwayna, amṭiwayna. Əmmiwa šoqəle dat tawre hawxa. Das safrune hawxa. Amṭiwayna hawxa gelone. E.
1526. Ǧan: Ya mama, latwo pərpare ste bu ṭuro?
1527. Baṯ-qiyomo Maḥbe: Bele, kətwa parpare. Parpare...
1528. Ǧan: Kətwo?
1529. Baṯ-qiyomo Maḥbe: E, kətwa amṭiwayna tuzəke, amṭiwayna, gelone wayne, amṭiwaynanne, əxliwaynanne.
1530. Ǧan: Han naqqa hani marṯəḥiwolən əlla mqalanwolən?
1531. Baṯ-qiyomo Maḥbe: I tuzəke w hani lo. Hawxa mašiġiwo w manḏ̣əfiwaynanne, marfiwayna ste əšmo d malḥo aʕlayye, hiya w ḥarofrofo w i parpare. I parpare huyowa zalaṭa ste, i parpare saymiwaynala, xəd i matfuniye ste. E.
1532. Ǧan: L ruḥa?
1533. Baṯ-qiyomo Maḥbe: E.
1534. Ǧan: Basəmto həwyowa?
1535. Baṯ-qiyomo Maḥbe: E, həwyowa basəmto. Mmazmazto ḥaməṣto huyowa. E, hawxa saymiwayna, Alo.

Məlk

1536. Ǧan: Ya mama, hatu kətwolxu məlk? Karme, arʕoṯo...
1537. Baṯ-qiyomo Maḥbe: E, kətwalle l be babi, kətwalle məlk ġalabe l be babi. Bəḥmoyi ste kətwalle, latwayne, xəd be babi, ġalabe. Be babi ġalabe wayne.
1538. Ǧan: U məlk dəṯxun ayko w ayko we bu ṭuro?
1539. Baṯ-qiyomo Maḥbe: Haymən, u məlkaṯṯe aġlab bi Waṭa wa. Hən bi Waṭa wa. Hən bi Waṭa wa, hən bəṯr ak Kurrəkat wa, hən bu Čamenzer wa w mən d əmmallox, hən baš Šalwone wayne w hawxa e.
1540. Ǧan: Kmo karme kətwolən?
1541. Baṯ-qiyomo Maḥbe: Haymən, ak karme l be babi kətwalle, hedi kmo? Kətwalle l be babi tloṯo. Tloṯo karme, rabe ġalabe. Rabe wayne. W məlk ste kətwalle, bi Waṭa ste kətwalle, bu Čamenzer ste kətwalle, baš Šalwone kətwalle, w kəmmallox, hawxa kətwalle. E.
1542. Ǧan: Ya mama, koṯe l boləx, kmo šəklat ʕənwe yuʕewo bu karmawo d kətwo?
1543. Baṯ-qiyomo Maḥbe: Haymən, yoʕewa, ʕənwe kome sti, miwa zayti, kome, ḥassani. Hən mənne hurək (naʕime, ǦB), hawxa hurək w hawxa šəklat. Əmmiwa "ləb dərež" (ḥapṯo yarəxto, ǦB), w hawxa.
1544. Sate, sate wayne. W hən mənne, xəd kəmmi, hne wayne, əəə. Miwayna du dibəs, aʕ ʕənwe du dibəs. Ṭaʕyono əšmayye...
1545. Ǧan: Am mazrona?
1546. Baṯ-qiyomo Maḥbe: Am mazrona wayne, hən karkuš wayne. Hawxa šəklat wayne.
1547. Ǧan: Ann abšoṯo m ayna saymiwonne?
1548. Baṯ-qiyomo Maḥbe: Mak karkuš.
1549. Ǧan: Ema saymiwo ann abšoṯo?
1550. Baṯ-qiyomo Maḥbe: Haymən, saymiwanne. Uʕdo payna yarḥo na?
1551. Ǧan: Bu yarḥo da tmənyo na.
1552. Baṯ-qiyomo Maḥbe: Əmmm, bari mu hno, mu mu, bari mə d kosaymi u bərġəl, ṭaʕyono, b ilən. Bari b yarḥo kosaymənne. Komzaytənne. W komzayti ḥassani ste.
1553. Ləb dəreǧ ste. Kəmzayti šəklat šəklat stene. Hanək, lo lə kxəlṭənne bak karkuš. Hanək "ayri" (l ruḥayye, fliġe, ǦB), yaʕni ṭawwe ne, an noše košəqlənne ġalabe. E.
1554. Ǧan: Ya mama, be babəx maʕ ʕənwe kome lo saymiwo ḥamro?
1555. Baṯ-qiyomo Maḥbe: Bele Alo saymiwa ḥamro.
1556. Ǧan: Məqqa saymiwo ḥamro, koṯe l boləx?
1557. Baṯ-qiyomo Maḥbe: Haymən, saymənwanne kul naqqa gəḏono tre. W an noše kulle saymənwanne. Ayna d samwa tre gəḏone w ayna d samwa ḥa, l goran dann abšoṯo saymiwa.
1558. Ǧan: Koṯe l boləx, aydarbo saymiwo u ḥamro?
1559. Baṯ-qiyomo Maḥbe: Haymən, ṭawwo lo koṯe l boli. Amma saymiwayle, lo kəḏʕono, maḥtiwayle, kəḏʕono, qəm i šəmšo, waki lo kəḏʕono. ʕƏṣrənwanne a hne kome, aʕ ʕənwe kome w maḥtənwanne qəm i šəmšo, lo kəḏʕono, kmo yawme maḥtənwanne. Howewa ḥamro šafiro. E.
1560. Ǧan: Bəṯr ag gəḏone šayʕiwo femayye?
1561. Baṯ-qiyomo Maḥbe: Bag gəḏone?
1562. Ǧan: E.
1563. Baṯ-qiyomo Maḥbe: Šayʕiwa femayye, hul li naqqa d fətḥətwanne. Fətḥətwanne, kal kohawi. Hedi i naqqayo maḥtiwa mede ḥreno, ḥayṣiwa ʕal femayye, kul naqqa, qana d məfqi, šotən.
1564. Ǧan: Ha.
1565. Baṯ-qiyomo Maḥbe: E.
1566. Ǧan: Məqqa ṭoranwaylən ṣxire, hul d fətḥənne.
1567. Baṯ-qiyomo Maḥbe: Haymən, lo kəḏʕono. Šabṯo mede hawxa ṭorənwanne.
1568. Ǧan: Hawxa xayifo huwewo?
1569. Baṯ-qiyomo Maḥbe: E, howewa xayifo. Hiya howewa, koraxwa, mə d karəxwa, hawiwa, hedi i naqqayo kšayʕiwayle, hul lu zaman, aġlab bu saṯwo šotiwayle. Bu saṯwo qəm u muklo w hawxa. Obənwa laʕ ʕitawoṯe stene, lu qerowo w hawxa.
1570. Ǧan: Ya mama, hatu saymituwo ḥalyuto lu saṯwo?
1571. Baṯ-qiyomo Maḥbe: Ḥalyuṯo saymowayno ono. Saymowayno ʕoliqe ste, bastiq ste w ḥalile ste. Yaʕni hul d nafiqono w aṯyono l Diyarbakər ste, disa əzzawayli l Kfarze saymowayno, amṭowayno.
1572. E. W b Diyarbakər b xwa səmli, tarte-tlaṯ kore. Kətwa ʕənwe mazrona b Diyarbakər, b Ṣṭanbəl latwa. E.
1573. Ǧan: L ruḥəx saymatwo əlla kətwoləx noše aʕməx?
1574. Baṯ-qiyomo Maḥbe: Ono saymonalle l ruḥi, saymowayno, amṭowayno gawze, šəqlowayno, šəqlanwo tralfo-tloṯalfo gawze, turowanalle w xərzowaynalle, han naqqa kšəqlowayno, amṭewale maye mi qriṯo, ʕəṣriwa am maye, gədəzza, šəqlonoli, amṭenowo mak karmayḏi stene.
1575. W haka əšmo wayne, amṭewayno w šəqlowayno. W ksaymowayno be məqqa ʕoliqe w fərsowaynalle qəm i šəmšo, məqqa howənwa basime ṭawwe. W saymiwayna ʕal u čapan (qumaš raqiqo, ḥəworo, ǦB) ste bastiq. E, saymiwayna. W šəlḥinale, howewa ġalabe šafiro.
1576. Ǧan: Koṯe l boləx kmo fətoṯo d čapan saymatwo?
1577. Haymən, saymowayno ga, ga saymowayno ṯawbo kamilo, ga noqəṣ, lu goranayḏan saymowayno. E. W kətwa hən ste saymiwa aʕ ʕoliqe stene, hul ḥamši-əšti xoruze saymowayno. Ha hawxa rabe w de dbax.
1578. Ǧan: I naqqa d kətwəx s bə babəx ste, hawxa ġalabe saymituwo?
1579. Baṯ-qiyomo Maḥbe: Haymən, i naqqa d kətwayno gab be babi stene, noquṣo saymiwa ʕoliqe hənnək. I naqqayo saymiwa ḥalilat. Hənne aġlab ḥalilat saymiwa.
1580. E, bu zaman šxwa d kətwayno se be babi, ḥalilat aġlab saymiwa. Haqqa bastiqat lo saymiwa. Kulle ste hawxa saymiwa. Hedi bi ḥaraytaṯ, ʕal d gawirono flan behvan, hedi bəṯr kul ʕamo soyamwa.
1581. Saymiwa u medano, aʕ ʕoliqe saymiwa. I naqqayo d be babi saymiwa ʕoliqe, d kətwayno sidayye, saymiwa ʕoliqe dat tene. E, dat tene lo dag gawze. Dat tene, e.
1582. Ǧan: Ya mama, dibəs saymituwo? Hat naʕəmto.
1583. Baṯ-qiyomo Maḥbe: E, saymiwayna dibəs.
1584. Ǧan: Kmo rəṭle saymituwo, məqqa zəwnituwo?
1585. Baṯ-qiyomo Maḥbe: Sayminawo l goran du karmo. Saymiwa, hən mənne saymiwa balki zəd me ʕəsri gəḏune d dibəs.
1586. Ǧan: Mašalla...
1587. Baṯ-qiyomo Maḥbe: Hən saymiwa ʕaṣro, hən saymiwa ḥamšo, lu goran. Kul ḥa lu goran du hnayḏe saymiwa. Aġlab ste mzabniwayle. E, aġlab ṭorənwa ter dəṯṯe du muklo w u ḥreno...
1588. Ǧan: Mzabniwole las səryoye əlla?
1589. Baṯ-qiyomo Maḥbe: Man d oṯewa, mzabniwa.
1590. Ǧan: B Kfarze mzabniwole?
1591. Baṯ-qiyomo Maḥbe: E, e, b Kfarze mzabniwa. Hawxa.
1592. Ǧan: Ya mama, d əmmina, hatu bu karmo d bə babəx kətwo dawme ġer mas sate?
1593. Baṯ-qiyomo Maḥbe: Haymən noquṣe wane ad dawme. Tene hawxa kətwa, tene w dat tene stene, ak karmaṯṯe stene, d əmmina, qəm i qriṯo, hanək stene aġlab tene w rəžžəkat (tene ḥamuṣe, ǦB) wayne w kantre wayne w ʕənwe d karkuš wayne, dann abišoṯe wayne. E.
1594. Ǧan: Luze latwo?
1595. Baṯ-qiyomo Maḥbe: Haymən, kətwo malʕal mənne, me be babi lu gabo, du Ǧəǧo, du muxtar. Kətwalle luze. Malʕəl mena w bi Staylune.
1596. Ǧan: Kmo dawme kətwolən?
1597. Baṯ-qiyomo Maḥbe: Haymən, lo kəḏʕono, d mdaglono. E.
1598. Ǧan: Ya mama, hat naʕəmto, l ḥḏore d Kfarze kətwo dawme? Ṭuro ʕaṣyo.
1599. Baṯ-qiyomo Maḥbe: Kətwa. Kit ḥeḏ̣or Kfarze kule dawme wayne, qayse wayne. Əzzewo lu ʕamo, nuqalwo qayse, amṭanwo. Turiwa ad dawme, amṭənwa qayse w oṯənwa.
1600. Kətwa yaʕni dawme, u ʕamo i naqqayo ʕoyašwa bas sobat w baq qayse. Qayse amṭənwa w nəšfiwa bu bayto w tawriwa, bu ṭuro tawriwanne, amṭanwənnanne, nəšfiwa bu bayto, bu qayṭo. Han naqqa bu saṯwo məqḏənwanne kulle.
1601. Ǧan: Qayse dab baluṭe?
1602. Baṯ-qiyomo Maḥbe: Dab baluṭe wayne, e. Dab baluṭe kətwo gəwišat (ʕazrone, ʕazrole, ǦB), kətwa mən d əmmallox, ba Lalokat, bu ṭuro. Baṭ ṭuronayḏan.
1603. Ǧan: Hatu mu baytaṯxu man əzzewo laq qayse? Manṭewo qayse.
1604. Baṯ-qiyomo Maḥbe: Haymən, me diḏan əzzawayle aḥuni u Malke, kəmmono. E, aḥuni, hawo əzzawayle. E. Aġlab ste amṭənwa maq qəryawoṯe šəqliwa.
1605. Ǧan: Šqolo?
1606. Baṯ-qiyomo Maḥbe: E, šəqliwa aq qayse.
1607. Ǧan: Noše manṭewolən əlla hənne əzzənwo šəqliwolən?
1608. Baṯ-qiyomo Maḥbe: Lo, an noše amṭənwonne, xəd uʕdo, d əmmina, ap pirkaniye. Aḥlaḥ, Bahware, mən d əmmallox, d bə Banne. Hanək amṭənwanne, mzabnənwanne. Šəqlənwanne malḥone.
1609. Šəqlənwanne baṣrone, šəqlənwanne medone w əzzawalle. E, kul yawmo amṭənwanne. Aʕ ʕiwarnoye amṭənwa až žabašaṯṯe l Kfarze. Zawniwaynanne, kšəqlənwanne baṣrone w medone.
1610. Aḥna, gabayna ġalabe qaṣobe kətwa. Hənnək gabayye b ʕIwardo qaṣobe latwa. Aġlab oṯənwa m Kfarze, məblənwa u baṣraṯṯə, u maksud w tavda. Me Məḏyaḏ ste oṯənwa, məbliwa u maksudaṯṯe me Kfarze.
1611. Kətwa qaṣobe ġalabe b Kfarze, e. Yaʕni Kfarze ʕamərto, basəmto wa. E. W ab bahwariye, kəmmallox, Aḥlaḥ w hanək amṭanwo u qaṭiro w u ḥalwo, tene w ʕənwe naḏ̣ife šafire, a kfarzoye šəqliwa. E, šəqliwa.
1612. Ǧan: Mama, koṯe l bolax, man w man kətwo qaṣobe?
1613. Baṯ-qiyomo Maḥbe: U Makko ḥa wa. U Musəka d be Yawnəke ḥa wa. U Ḥano ḥa wa. Əmmiwayna, u Nəʕmo d be Buləṣ stene, hiye hawo stene hne wa lo ġalabe.
1614. W man ḥreno, Ala... w ayna hiye, d noḥarwayle rišo šan i ʕaylayḏe, w hawxa, e. W hani kətwa, koṯən l boli.
1615. Ǧan: Ya mama, koṯe l bolax, hat naʕəmto, i naqqa uṯewo šabṯo d ḥašo, əzzoxuwo b lalyo li ʕito?
1616. Baṯ-qiyomo Maḥbe: E, oṯewa...
1617. Ǧan: Aydarbo saymituwo?
1618. Baṯ-qiyomo Maḥbe: Haymən, kətwaylan ḥa, latyo u tarʕo?
1619. Ǧan: Bele.

III. Karaze d Xori ʕAziz bi ʕito d Augsburg b Almanya, bi šato dann 1977

1620. (Bi qamayto i karazaṯe friso b mgalṯo d Nsibən, mənyono 61/1 1997. Bəṯr maṭili ʕayni karaze, ḥzeli i qamayto nəquṣto yo, harke kubenola kaməlto, ǦB)

1621. B šem abo w abro w ruḥo ḥayo qadišo, ḥa d Aloho šariro ammin.
1622. Mhayəmne brixe! Adyawma i nafšayḏi ġalabe fṣəḥto yo. ʕAl d nahiri ʕayni bu nuhro du waǧhaṯxu, d kətyo fṣiḥo nahiro. Kmaškarno lu Alohawo, d huleli i fərṣaṯe, d qoyamno adyawma mqabəl dəṯxu.
1623. Ənkan bu qerowo, ənkan bi waʕḏa w ənkan bu mawḏuʕ d adyawma, d gədməftəḥ laǧanayxu. Ṭalobo no m Aloho, ono mḥilo ḥaṭoyo, d Aloho d dayəm d manḥat i yaminayḏe aʕlayxu w maṣṭarxu, taḥt ak kənfe di mraḥmonuṯayḏe, hiye howe u mdabronaṯxu, xəd bi qamayto, aydarbo u malfono w u muryo w Alohaṯxu wa.
1624. Uʕdo ste disa hawxa gədhowe aʕmayxu, baynoṯayxu. ʕAm haṯe ḥasewu aʕmayna ban nafše w daf faġre w bar ruḥoṯo daʕ ʕaniḏe mhayəmne, di ǧamaʕa, d kətyo harke b Augsburg, das səryoye, daʕ ʕaniḏe ḥasewu aʕmayna ʕal ruḥe d ʕIsa, Ḥapṣuno, Galle maru: "Aloho nəhwalle mḥasyon, Aloho mḥasalle."
1625. W ayriǧa (ġer mawxa, ǦB) ṭrowe riše du ʕAdo u abro du Asmar (bə ʕAdoka, ǦB) w du ahlayḏe basimo w Aloho mḥase u ḥəmyonaḏe, d nqile ʕal i raǧa d Mšiḥo.
1626. Kulxu ameru: "Aloho nəhwele mḥasyon, Aloho mḥasele."
1627. I ǧamaʕa: Aloho mḥasele.
1628. Ann abne dag gabore qamoye, di səryuṯo, w di mšiḥuṯo na. Alle mawlafallan u darbano, d kətyo darbo raṣt (msawyo), d kətyo darbo šafiro di tawdiṯo d Mšiḥo.
1629. Alle maḥətte u rəknayḏan ʕal u aṣaṣ di haymonuṯaṯṯe, ḥatta dayəma d doʕar lebayna laf elayye. Aḥna, d kətna ann abnaṯṯe. W lo mərallan samyo b samyo mhaymenu, mərre, zaṭan l Mšiḥo bu Mgalyən komər:
1630. "Sumu tatqiq a kṯowe!... Hal gədḥozutunxu ruḥo appe awla lo?" Lann abohoṯayḏan ste mərallan: "Sumu tatqiq a kṯowe! Xəd u amro du Mgalyən, be ma kḥozinalan ruḥo w ḥaye appe awla lo?"
1631. Naʕəm, səmlan tatqiq a kṯowe, mfatšilan, ḥzelan ḥaqiqatan ruḥo appe w ḥaye ġalabe appe. Ənkan d lo ḥoziwayna ruḥo w ḥaye appe, lə kqədriwayna mʔaǧdina u ʕəmoḏo, mʔaǧdina u beroxo, mʔaǧdina u lewoyo, mʔaǧdina u qerowo, mʔaǧdina i qandelo, mʔaǧdina u ṣṭəʕraf, mʔaǧdina aṭ ṭukse, d kito bi ʕito, w u tartibano, d kətyo šafiro, d mu yawmo dann abohoṯayḏan a šliḥe qadiše, hul d maṭi laf faṭəryarxayḏan aq qadiše w hul d maṭi l adyawma.
1632. Ḥzawu, b mən tartib šafiro komhaləx! Hani kulle əlham šqil mu tatqiq da kṯowe mqadše, d mi ruḥo qadišo mtawməri.
1633. W mtasəlmi ela. Dayəma lazəm lebe dann abne d doʕar ʕal ab babaṯṯe. Layt ʕal ann abne, d saymi ǧaṣara w hədmi davarat bu syoġo, bu badan dann abohoṯo qadiše, d maḥətte əšmayna.
1634. Məqqayṣ d howina b ʕaql, məqqayṣ d howina ḥakime, disa lə kmoṭina li daraǧa dab babayḏan aq qadiše, mu sabab d mi ruḥo qadišo kul mede mitawmarwalleyo.
1635. Ḥuru, adyawma am mimraṯṯe, aq qolaṯṯe, aw waʕḏat dəṯṯe fayiši antikat b briṯo. Ənkan b uniwarsitat d Almanya, ənkan b uniwarsitat d Awruppa, ənkan b uniwarsitat d Ameriqa, kul kṯowo mənne, kul mimro me dəṯṯe, hawi b ṭime di mamlakayo, d kətyo eba.
1636. Hawi b ṭime di muzayo, d komaḥfəḏ̣ole. D man wayne hani? Dab babayḏan! Dab babayḏan as səryoye qadiše. 
1637. Faqaṭ aḥna, as səryoye, xayifo kombayṭərina w xayifo koṭoʕina. Košəbhina l ʕwono. Koṯe u qaṣobo, mičək baynoṯa, bayn u qaṭʕo, gədmawbəl qafle.
1638. W kəḏʕi hanək di qaflayo komitawbəli lu nḥoro, bu darbo ste kobodən bu rʕoyo. W hanək, d fayiši taḥt iḏoṯe du ruʕyo ste, kəḏʕi, d aḥ ḥawronaṯṯe lu nḥoro mtawbəli. Hənnək ste kobodən bu rʕoyo.
1639. I ǧamaʕayḏan das səryoye hawxa yo: me ṭaraf makəxto yo w mu ṭaraf ḥreno ste ġalabe xayifo kombayṭəro w koṭəʕyo ay yawmoṯo qamoye.
1640. Ḥa maḥ ḥakime bu kṯowayḏe dam maṯle komar: "Bu yawmo d kəthat sawiʕo, manṭay l bolux u yawmo, d kətwayt kafino. Bu yawmo kəthat lwišo, manṭay l bolux yawmo du zalṭo.
1641. Bu yawmo kəthat bi raḥa, manṭay u yawmo, d kətwayt bi zaḥme. Bu yawmo, d kətaht bi rwiḥuṯo, manṭay l bolux u yawmo di ḏiquṯo. Bu yawmo, d kogəḥxat ebe, manṭay l bolux u yawmo, d boxatwa."
1642. Malasaf ḥa minan lo kamṭe ay yawmoṯo qamoye l bole w kul ḥa b ḥa minan, aydarbo d koroyagle w aydarbo d kəmmašyo šane komhalxina, ḥa lə kmətfakər bi ṭowuṯo du ḥreno!
1643. Lə kdoʕar lebayna ʕal ab babayḏan aq qadiše. Dayəma lebayna hawi, lebo di kefo du zaluṭo. Lo xabre mu muḥo konoḥatle, kokolən ebe w lo kokorax bi haymonuṯo w bi ṣadaqa di ʕito qadəšto.
1644. Aṯi zaman, aḥna, as səryoye, d maqbelna i mšiḥoyuṯo, d kətwa əšmayna oromoye, d fliġina, d hawina tre gabe. L gabe maqbele i səry... i mšiḥoyuṯo w u gabo ḥreno fayəš bi puṭparastiye, bi waṯaniye.
1645. Ṭrelan u əšmo di oromoyuṯo lann aḥanək diḏan, d fayiši bi waṯaniye, w maqbelan u əšmo di mšiḥoyuṯo, taḥt u əšmo di səryoyuṯo, taḥt u əšmo ʕatiqo di oromoyuṯo.
1646. Bəṯr mayo li katolikiye mḥela šalqe li mšiḥoyuṯo di səryoyuṯo. Mawbelala qəsm mina. Fliġi ann aḥunonayḏan aʕlayna w mawballe qəsm šan ruḥayye.
1647. Bəṯr bi šato dann arbaʕmo w ḥḏo w tmoni (481) l Naṣṭur ste mḥelele šalqe li ʕito di səryoyuṯo w li faṭəryarxuṯo. Ele ste mawbelele šalqe, maḥatte əšmayye 'oṯuroye' hul l adyawma.
1648. Bəṯr qayəm Faṭəryarxo Mixayel Ǧarwe, səryoyo, abre d səryoyo, ele ste ʕal i manfaʕayḏe mḥelela šalqe li ʕito səryayto. Ele ste mawbele mina qafle, maqəlbole katolik, ʕal d lo səmme faṭəryarxo.
1649. Bəṯr mayo lam maruniye mḥalalla šalqe li ʕito səryayto. Alle ste qṭəʕʕe qəsm mina w mawballe šan ruḥayye. Bəṯr mayo i ṭayuṯo mḥelala šalqe li ʕito səryayto. Ela ste mawbelala šalqa w qafle mənne.
1650. Xəd am mḥalmoye, xəd ar raždiye w xəd am məġažniye. D kətwayne aqdam b tloṯo-arbʕo babe səryoye. Bəṯr mayo mšalṭo i Yahowa-šahidiye ʕal i səryoyuṯo. Hiya ste kalko hən b hən koməblola qafle mənne. Šan ruḥa.
1651. W uʕdo bi ḥaraytaṯe kewo, d latle darmono, d laybox mdarmənatle, d laybox maḥtat xabro b ʕaql du ʕlaymayḏox, du genǧayḏox d məlfatle. Kalko uʕdo mšaləṭ naqqa, hežinu, kewo du qanṣer, kewo du qangəre ʕal i ʕito qadəšto, ḥaṯo b ḥaṯo kəbʕi d məbli annaqqa qafle ḥreto, d saymila oṯurayto.
1652. W hawxa. Mmašela ʕam i ʕito di səryoyuṯo, d kətyo be səʕud, d latla šanṣ w iqbal. Faqaṭ me ǧəha ste lazəm d ḥa d məfṭaxər, čənki u ilono d obe fire ḥalye, dayəma kməmḥe kefe ebe, kmətwori ač čuqliyatayḏe (šuġlayḏe, ǦB) mi xaṣraṯe w maṯe.
1653. Faqaṭ hiye mi ḥalyuṯayḏe lo koboṭəl. W l Mšiḥo mərle bu Mgalyun qadišo omər: "Layt ilono, d kətyo ṭowo, d obe fire mayire, w layt ilono, d kətyo mayiro, d obe fire ḥalye..." W ilono mu firayḏe kmitawḏaʕ.
1654. ʕAǧaba d məftakrina b ruḥayna w d əmmina, d əmmina "oṯuroye na", mən manfaʕa ktowelan mina? D l əmmina "oṯuroye na", i xṣarayḏan mən yo? Yaʕni u qaṭuno b ḥəlme koqoraṭ ʕəbugre. U qaṭuno mə d kodomax, koḥoze ḥəlme, koqoraṭ ʕəbugre. Ḥaša das səryoyayḏan, ḥaša dag gənǧinayḏan (ʕlaymayḏan), faqaṭ b ḥəlmayye košəqli Mezopoṭamya.
1655. Me man gədšəqlila? Tə mede lappe šəqli! Tə mede lappe šəqli! Bas komətḥayafno, d gədəzzeyo qafle rabṯo, gədməbli ʕam ruḥayye, gədsaymila 'oṯurayto'.
1656. Gədmaydi lu məšḥaṯṯe d ṭəmšile ʕal laḥmo d ġayr. Qum haṯe konofalno w lo qum mede ḥreno. Lə kməftakri u xabro di 'oṯuroṯo' məqqayṣ kito siyase rabṯo ebe bayn u ʕulmo.
1657. Lə kməftakri u xabro di 'oṯuroṯo' məqqayṣ kito ebe xṣara, li ḥaymonuṯaṯṯe di səryoyuṯo. D ṭorən 'qoǧaman' faṭəryarxuṯo, d bəṯr me Mšiḥo d hawyo b tre yarḥe, a pardon, b tarte əšne d rakiwo b Anṭakya.
1658. W d əzzən bəṯre ḥasyo Naṣṭur, d frəšle ruḥe mina šan xaṭər di manfaʕa d ruḥe. D məḥšu faṭəryarxo b Ṣṭanbəl taḥt i idara dab bizansiye.
1659. Komətḥayafno aʕlayye, d ṭorən Faṭəryarxo Yaʕqub, u babo du tarix, u babo du ʕələm. W d əzze hən bəṯre ḥasyo Šaliṭa, d kətwa aṯməl, d kətwa aṯməl bi Dayro du Zaḥfaran talmiḏo. D hani tlaṯ kore komšayaʕne, maz zuḥṯayḏe lə kmaǧre d oṯe loqe b foṯi.
1660. Haṯe yo, taʔassuf rabo kowe ʕal i ǧamaʕayḏan, mu ṭaraf daǧ ǧehəlani diḏan, laybi d omarnanne, ǧehəl! Čənki qəsm mənne koḥəšwi ruḥayye dakatra, qəsm mənne koḥəšwi ruḥayye muhandəsin, qəsm mənne koḥəšwi ruḥayye malfone, qəsm mənne koḥəšwi ruḥayye mʕalləmin...
1661. Amma malasaf, ənkan d howewo u ʕəlmano aʕmayye, lo kəmxapənwa ah hawne, d kətne šafye, di ǧamaʕa səryayto. D komhalxo bəṯr ad dawsat dab babayḏa aʕ ʕatiqe.
1662. Kito Iran harke, kito ʕƏraq harke, kito u Kurdəstan harke, kito Suriya harke, kito Tərkiya harke, kofətlo l ḥḏor Mezopoṭamya. Hano ag gawre abre dag gawre ṭowani, gədqədri ʕal Iran, gədqədri ʕal ʕƏraq, gədqədri ʕal Tərkiya... b mən?
1663. Ba tfənagaṯṯe, baṭ ṭopataṯṯe, baṭ ṭayarataṯṯe, baf fuzataṯṯe, bag gawraṯṯe, bu ʕəlmaṯṯe, bu kallaṯṯe, b mən me dəṯṯe kqədri hani, d maxləṣi Mezopoṭamya me feme dad dewani?
1664. Maḥat barx (faro, ǦB) bayn haqqa dewe, ḥozina, l ayko gədmoṭe? Kəmmi: "Ma šan ruḥayna ko... ma šan ruḥayna kosaymina u hnano?" Le ba lawo šan ma kosaymat?
1665. "Šan ann abne dann abnayḏan!" Məqqa qurrayo! Šan ann abne dann abnayḏe, abri! Hul d moṭən ann abne dann abnayḏox lu ʕaqlano diḏox...
1666. Ḥa mənne gədomər: "Ono almani no." U ḥreno gədomər "ono swedi no", u ḥreno gədomər: "ono šwičrali no (swisrawi no, ǦB)", u ḥreno gədomər "ono hollandali no", i naqqayo lo hat kofayšat w lo hənnək.
1667. D bu ʕaqlano d mhalxat, gədmaḥrawat ʕaql dəṯṯe ste? U afandi šan 'ann abne dann abnayḏe' kosoyam i taǧara rabṯaṯe d ramḥəl d maqəṭlo i dawle d Tərkiya foṯa maf faqire, mab balangazin, ma əxtiyarin, mas sowe, mann armalyoṯe, d kətne b Tərkiya.
1668. Ḥa, xəd Arbaqan (Erbakan) d obe daṣṭur, d omər: "Daṣṭur dəṯxu yo, zoxu aʕlayye..." B saʕaye d saymənne, i naqqayo u bag afandi harke, kosoyam i qurratiyayḏe, i naqqa d komaḥat i bira qum ruḥe, u wiski w u ʕəraq, d košotele, w harke kibe soyam u 'ḥop ḥopayḏe'.
1669. Madam hawxa gawro ṭawwo hat, qay me Tərkiya, me Mezopoṭamya mahzamle, aṯi larke. Ṭro oṯe tamo. U diko, u zoġo bi qaltayḏe lazəm d qore. Lo baq qaloṯo d ġer. Gawre ne ṭro oṯən tamo, qorən u qroyano! ʕAybo yo! ʕAybo!
1670. Ǧamaʕa, Aloho mbarəx aʕlayxu! I heviye w i rəǧa, d kosaymina mənxu, hatu kəpxu harke, mən d əmmutu, kəpxu d əmmutu. Lathatu lo zbiṭe, lo maṣre.
1671. Faqaṭ lo kəḏʕutu, aḥna tamo b mən ʕəbudiye na, b mən zaḥme na. Iḏa kətwaylan əšmo d məǧal ste, hawo ste ṭralle lag gənǧinayḏan, u məǧalano d əzze m iḏoṯayna.
1672. Lə ṭralle maftaḥ d femo l noše. Ramḥəl d oṯe xṣara w zaḥme rabṯo ʕal i ǧamaʕa das səryoye, baš štaġaləkat baṭilani.
1673. Xori ʕAziz, d haw kibe mhaləx taḥte ruḥe, gədmḥame Mezopoṭamya. Ḥasyo Afrəm, d azze ʕəmre l mo w ḥṣar əšne, gədmḥame Mezopoṭamya. D Xori Nəʕman, d konofal, fayəš bu darbo, gədmḥame Mezopoṭamya. Xori Ṣamiyel w Xori Gabro gədmḥamən Mezopoṭamya... ʕam man?
1674. Man ksom b dəṯṯe? B mən me dəṯṯe? Kəmmile 'ḥozeno'. Man ne aš šaqolani d Mezopoṭamya? Elo bale ḥa mən omar... Aloho l amṭe l riša di səryuṯo, d ǧore mede li səryuṯo, čičəko (zəġuno, ǦB) me dəṯṯe lo koməḥnəq!
1675. U yawmo, d qṭil traḥṣar gawre mi ʕaylayḏi, qəm i səryuṯo, u yawmawo čičəko m dəṯṯe lə qṭil. Uʕdo ste ǧġara me dəṯṯe lo kyəqḏo.
1676. Kamṭili baḥəs d Finlandiya w baḥəs day yuḏoye, kəmmi: "Ma Finlandiya ste latwa hawxa?" Ma lawo! Finlandiya, i naqqa d kətwa hawxa, u ʕamo d Finlandiya kule b Finlandiya wa.
1677. Xwoṯox l azze qəsm mine lu Hənd, qəsm mine l Ameriqa, qəsm mine l Faransa, qəsm mine l Suriya, qəsm mine lu ʕƏraq, qəsm mine larke, qəsm mine l tamhenike, d mbarbaz m ḥḏoḏe.
1678. U ʕamamwo kule b dukṯe wa. Ḥa šaxṣ tane qayəm, simile idara. Məfqile me taḥt i idara d Išweč (Swed, ǦB), maḥtile taḥt i idara d Rusya. W bəṯr i Rusya hulalle əmkanat, hul d maṭən lu hnano.
1679. Faqaṭ hat man gədubelox ann əmkanatani? U ʕamayḏox ayko dəkṯo yo? Kətlox ḥamšo w arbʕi alfo (45000) hatu ste daxəl dəṯṯe b Tərkiya.
1680. Kito b Tərkiya arbʕi malyune ṭayuṯo. De, tux yabo kul malyun l alfo šaxṣat? Aydarbo gədmhalxo i masalaṯe hawxa? Han naqqa ṭray u ʕƏraq taməhe, ṭray Suriya taməhe, ṭray ak kurmanǧ taməhe, ṭray xero w dero ṭro əmmi...
1681. Bavo Ala mdaywnina! Mətyaqnat, m Aloho mdaywnina. Haw kəḏʕina, mən saymina? Ga kmarfena an nišayḏan. Ga kmarfena a nxiroyoṯayḏan, ga kmarfena emayna w babayna, ṭrallan baṭ ṭurone, marulli, d lə kəḏʕina, aydarbo saymina?
1682. Me mən? E ma lo haka komḥayṣəlutu u marqano ste, bi daḥṯo d bayne ʕaynayxu yo. Dayəm ḥašo yo aʕlayxu. Dayəm faqərtiye w zebuniye aʕlayxu. Šanṯo xi ʕade lo kosəwʕutu.
1683. Annaqqa i bəṭriyaṯe hedi ʕal mən yo? D ḥozeno, ʕal mən yo i bəṭriyaṯe? Maru l ḥḏoḏe, maqwewo ʕal ḥḏoḏe. Aloho mbarəx aʕlayxu, bas yo, kul naqqa lo saymina, makiwina leba di ʕito, kul naqqa lo makiwina lebe dab babayḏan, lazəm d doʕar lebayna aʕlayye.
1684. W əzzano mətraǧina ba ṣlawoṯaṯṯe w ṭəlbina manne, d howən mʕawnone elan qəm Mšiḥo. Bas ne aḥ ḥaqaratani! Bas ne aq qurraṭiyatani! Bas yo i kubariye w i romuṯaṯe!
1685. L ayna qriṯo d azzino, l ayna walaye d azzino, dayəma kele parṭiye baynoṯayye. Hawo lə kroḥam hawo, hawo lə kroḥam hawo.
1686. Fayəš u ḥəmyono koqom towər raġle du ḥaṯno. U ḥaṯno koqom komoḥe xaneǧər lu ḥəmyono, lu barḥəme... ayko? B gawe d Awruppa! Məḥləf d oṯutu lab baladani, d howutu madani, b ḥḏo naqqa maḥrawxu əšma di səryuṯo.
1687. Bu ʕantano d komʕantutu m ḥḏoḏe, ma mən kəbʕitu m ḥḏoḏe? Mən kətxu qəm ḥḏoḏe? Ak karmaṯxu, af fabriqataṯxu lə kmifalġi. Haka af fabriqat lə kmifalġi, gədəzzano d mfalġinanne. Haka ab baxčat lə kmifalġi, gədəzzan mfalġinanne. Dlo lo mən kəbʕitu m ḥḏoḏe?
1688. I yamin d Moran Yešoʕ Mšiḥo həwyo aʕlayxu, Aloho maṣṭarxu me kul qaḏa, me kul bala.
1689. Ġalabe hawino mamnun adyawma maš šamošaṯxu d hawxa d mʕawanallan bu qerowo. Hič olmassa (bu nəquṣo, ǦB), hənnək ste, xəd u šamʕo qadiḥo, mnawarre w manharre i ʕito d Aloho. Kosomno tabrik u šamošayḏan, šamšo Galle d maqbele hiye ste, u darbo qamoyo di kohnuṯo.
1690. Garak hatu ste, kul ḥušabo, walaw qašo howe, lowe, moḥe b qamuṯayxu, d oṯutu li ʕitaṯe d mṣale. Hič olmassa hul li təšbəḥto w hul "ba ṣluṯe mo dil itox..." mṣale b qamuṯayxu.
1691. Mawfaqxu faṣəl mu Mgalyən d qoralxu. Ham gədminawrutu w ham gədmṣalutu. I naqqa dowe qašo, ṭabiʕi gtowe qerowo. Lawi qašo, šamošo ewangeloyo, kibe mṣale b qamuṯe d kulxu.
1692. Kəppe qorən Faraksisat, kəppe qorən mu Mgalyən, kibe mwaʕaḏ waʕḏa aʕlayxu w d obe lann aḥunonayḏe ste. Hənnək ste d mwaʕḏi aʕlayxu. Hawxa ġalabe šafiro ktowe. W kǧəlbutu ḥḏoḏe, hawxa ḥḏoḏe li ʕito.
1693. Aloho mbarəx ʕal kulxu, ġalabe mamnun na mənxu. Aṯino ono ste li ziyaraṯxu, səmli, əəə qəṣd d Aloho w dəṯxu, aṯino baynoṯayxu. Ham d zoyarnolxu me ǧəha, ham d oḏaʕno u durumaṯxu (waḏʕiye, ǦB) me ǧəha dat tarte.
1694. Ono ste kətli fəkər, d Aloho d ṣobe, gədəzzino gab u faṭəryarxo, d mawḏaʕno ad durumatani kulle, lu faṭəryarxo.
1695. W kit dukṯo ḥreto ste d mitawḏəʕila ad durumatani, lə kmitawməro. Hayo ste, ənkan d oṯe minan, d saymina manfaʕa w ṭowuṯo li ǧamaʕayḏan das səryoye. Hawi heš ṭaw.
1696. W Aloho mbarəx ʕal kulxu. Balki naqqawoṯe kosaymina ǧasara aʕlayxu. Balki koməždina raġlayna zowudo, balko koməždina lišonayna zowudo, faqaṭ hatu ʕfawullan, ġamo layto!
1697. Koṯina, kosaymina naḥaqqiye aʕlayxu, kokərxina bab boṯaṯxu, košəqlina kallawat mənxu. Faqaṭ hani lo ḥəšwutunne šqolo. Ḥšawunne xer!
1698. Kosaymutu ṣadaqa, d kobutu qəm an naʕimaṯxu, xer dam miṯaṯxu. Kobutu lak kuhne, lo ḥozutulla ġalabe zaḥme. Maǧbur hatu d mə... d maswuʕutu ab babaṯxu, ab babe ste maǧbur ne d mhalxi b qamuṯayxu.
1699. Aloho mbarəx aʕlayxu, i yamino d Moran Yešoʕ mšiḥo həwyo hiye i maṣṭəryoniṯaṯxu ʕal, ʕal u ṭowo w ʕal u ḥarbo.
1700. Kul ḥa "Abuna d ba šmayo..." ʕal ruḥe daʕ ʕaniḏe mhayəmne, hanək, d latte noše ṭər maḥti aq qurbonaṯṯe harke.

======
JLehrbuch: 05.10. U_Mi Lesestück. Fastenzeit und Ostern.txt
1. U=ʕeḏo=rabo, ṣaymiwayna ḥamši=yawme, w hul fəlge=d-yawmo l=uxliwayna tə=mede. 
2. Bəṯr me fəlge=d-yawmo gəmṣaliwayna, i=ṣluṯo fəlge=d-yawmo, w žnu gduxliwayna. 
3. U=muklayḏan-ste mən-wa tamo? ṭlawḥe-wa, w dibəs-wa, w ašər laḥmo d ṣʕore-wa, hawxa medone. 
4. W bu=rabəʕ, ṭabi ṣawmo=rabo kowe laff u=rabəʕ, konəfqi ag=gelone, əzzehənwa ap=pirat mamṭiwa ṭoləkat, w mamṭiwa karbaš, w ʕarkuwe, w hani uxliwayna. 
5. Ṣaymiwayna haymən aḥ=ḥamši=yawme. W lalye du=ʕeḏo … annaqqa gmalimiwa ṭabi ab=beʕe, ann=emoṯayḏan veǧa gdəmmiwa de kure-m tux masamqina ab=beʕe. 
6. Gdoṯənwa aʕ=ʕaṭore, əmmiwayle ḥa Šēx Maḥmud, amṭewa darmonkat veǧa makraxwalle, w masamqiwa ab=beʕe. 
7. Əmmiwayna ma…, veǧa maydiwayna l ḥḏo əmmiwayna gduxlina, əmmiwa lo kure-m lo, hul howe ṣafro, uʕdo ḥṭiṯo yo. 
8. W i=šabṯo du=ḥašo, əzzawayna annaqqa mu=zaytuno, ṭabi mu=zaytuno edi i=šabṯo du=ḥašo-wa, əzzawayna dəmxiwayna bi=ʕito, ann=əšto=lalye hul lalye du=ʕeḏo. 
9. B lalyo, fəlge=d-lalyo, qaymiwayna li=ṣluṯo, mṣaliwayna i=ṣluṯo du=ḥašo, w ṣafro qaymiwa, əzzehənwa lu=šuġlaṯṯe, hul ṣafre du=ʕeḏo. 
10. W ṣafre du=ʕeḏo mʕayḏiwayna, w qaymiwayna oṯiwayna lu=bayto. 
11. Ašər malimiwayna hən minan balki ḥamši=beʕe w hən zəd, w mamṭiwaynanne, w edi nəfqiwayna, aḥna, ar=rabe w an=naʕime tavda, məštaʕiwayna. 
12. Maḥtiwa kefo hawxa bu=fəlgo əmmiwaynala i=sekabke. Kefo, w moḥənwa a=tloṯo kaʕbe aʕla, w məštaʕiwayna ʕal ab=beʕe me ṣafro w hul ʕaṣriye. 
13. Hano u=šuġlayḏan, a=tloṯo=yawme du=ʕeḏo, məštaʕiwayna hawxa.
======
JLehrbuch: 06.10. MrT_Mi Lesestück. Der Gang durch die Schlucht.txt
1. Maḥkanxu maṯlo, me naqqa d azzino mbeli i=ʕrayto lugab mu=šalwo. 
2. Babux omər maytilan, dadi əmmo gmaydinalan laḥmo w gweto aʕman, hiye məlle lo, gmaytatlan ʕrayto lugab mu=šalwo. 
3. Annaqqa əmmono laybi əṯyono, omər gdəṯyat, əmmono lə=gmaǧrono, šalwo yo ʕamuqo yo ḥa kozoyəʕ. Omər lo, gdəṯyat. Gdoṯeno li=qamaytayḏax. 
4. Lu=šalwo itax, gdoṯeno tavda gmoṭina l ḥḏoḏe b arʕe du=šalwo. Əmmono ṭrowe bavo gdəṯyono. 
5. E qayimono ṣafro ono-ste, u=sawal qləʕlan, w hənnək azzehən, w qayimono ḥeḏər fəlge=d-yawmo, kowe waxt du=syomo di-ʕrayto, ak=kahrkat aṯən, maltmilan l ḥḏoḏe, 
6. W səmli i=ʕraytayḏi mḥaḏ̣roli, w qayimono əmmono ya allah w ya xude, kazzino lugab mu=šalwo, məblono … mbeli an=naʕime-ste gab emi, w azzino. 
7. Azzino li=kokale d Be Qašo=Yaḥqo, koḥayrono, tə=nošo lə=gmaḥwe ba=dkoṯanək. 
8. Naḥitono laltaḥtər, tə=nošo lə=gmaḥwe, qole dač=čuke koṯe, koḥayrono bu=gabano w b hano, lə=gsaymono pežən d tə=nošo. Naḥitono. 
9. Naḥitono, azzino l arʕe du=šalwo, qaṭiʕono lu=gabawo, kito tre=laṭat, kəmminale Xərwale Ḥasanako. 
10. Be mən yo hawo lo=kəḏʕono, tre=laṭat rabe ne. Annaqqa tamo kito čike … darbo ʕiqo yo. U=darbo ʕiqo yo, w gelone ne. Ḥa lə=gḥoze, qaršo yo kule. 
11. Komhalxono maz=zuḥṯe lə=gḥayrono qəm ruḥi. Naqla mede rakixo kowe taḥte raġli. 
12. Mede rakixo kowe taḥte raġli koḥayrono kala kurfo! 
13. Hama mədli hawxa li=bandke du=čarox, w i=ṣeniyayḏi kala hawxa b iḏi, w mḥalaqli azze u=čaroxayḏi lugab. 
14. Hiye w i=kurfo tavda ṭayiri. W koḥayrono hbiṭono bu=gabano koḥayrono b hano koḥayrono maz=zuḥṯe, w azzino u=čaroxayḏi nafilo i=kurfo mine w azzi mədlile naqqa=ḥreto lwəšli w azzino. 
15. Azzino l tamo maṭyanne, saliqono azzino maṭyanne, komər ašər košaʕiṯat ḥa komər zayiʕat. 
16. Əmmono ašər hbiṭono, mən=zayiʕono. Kul=yawmo gdəmmət tax l arke hul lu=gabano du=šalwo. 
17. W i=kelikayo ḥa maṭ=ṭaye zoyaʕwa. Meqəm hama ġalabe maṭ=ṭaye lo=zayʕiwayna hafqa, hama hedi bi=ḥaraytaṯe zayʕiwayna ġalabe maṭ=ṭaye. 
18. Qam azzino hul d aṯyono disane məllux gdoṯeno w l=aṯət hič li=qamaytayḏi, hbiṭono. 
19. Qayimono maḥatli i=ṣeniye w aṯyono. Daʕirono aṯyono lu=bayto disa naḥitono bu=darbawo-va w naḥitono aṯyono mal=lazzat komalizono w tə=nošo layto, ḥemo, kaližan d gaban ḥemo yo. W aṯyono lu=bayto.

======
JLehrbuch: 07.07. IT_Mi Lesestück 1. Schlangen und Skorpione im Ṭur ʕAbdīn.txt
1. U=aṯrayḏan, aṯro dak=kurfe yo. Meqəm, ono naʕimo, ḥayriwayna hawxa bag=gušre ʕəl minan. 
2. Ḥayriwayna bag=gušre, b lalyo, naqqa gḥayriwayna ak=kurfe hawxa kal komhalxi bayn ag=gušre-va. 
3. Kal komhalxi ʕəl minan-va, w aḥna laltaḥ mənne kodəmxina. 
4. Hawxa ʕayšiwayna bayn ak=kurfe, bayn aʕ=ʕeqarwe. Aʕ=ʕeqarwe kuḏʕət mən=ne latyo hawxa? 
5. Har kəppe xud lappe hafqa, w i=duvayḏa i=qoziyayḏa kiba xud ṣawʕo, w warṣalat yo. 
6. I=ḥḏo d huyowa šawʕo=warṣalat, u=ḥa d duṣowayle b naqqa moyaṯwa. 
7. Lo=foyašwa balki saʕaye, moyaṯwa u=insan. 
8. Bu=qayṭo ʕaṣriyawoṯe, koṯe l boli hawxa naʕime, səlqiwayna ʕal i=goro. 
9. I=naqqa d i=hawa məḥyowa, howewa šəmšo d ṣahro, hawxa ḥayriwayna ʕal i=goro ʕal u=ʕafro, hawxa mhalxiwa xd aš=šəšwone, aʕ=ʕeqarwe. 
10. W aḥna a=nvinayḏan, ʕal ag=gorone hawxa dəmxiwayna. 
11. W aloho maṣṭarwa koḥozət, bam=mo təšʕi w tašʕo-ze har lo=mədwoṣiwa. 
12. Bayne fəlge daʕ=ʕeqarwe dəmxiwayna, w i=naqla d dəmxiwayna laltaḥ, ak=kurfe ʕəl minan hawxa əzzehənwa w oṯənwa.

======
JLehrbuch: 07.08. ʕT_Mi Lesestück 2. Melonenernte.txt
1. Annaqla bəṯr mu=ḥṣodo aw=warze gmoṭən, gəmdayšnina bu=muklo daw=warze. 
2. Gduxlina boṣine, gduxlina mənne fuǧe … ab=boṣine bari maf=fuǧe kowən, ʕawwəl gduxlina boṣine. 
3. Bəṯr gmoṭən af=fuǧe, gduxlina af=fuǧe, w edi až=žabaš gnəfqi. 
4. Me d až=žabaš nafiqi, hawyo i=žabaše, maṭyo l mṭoyo, hən mənne kowən ʕaṣro=kiloyat, hən ḥamšaḥsar, hən tmanyo. 
5. I=naqlayo gəzzawayna, gməbliwayna u=rawšayḏan, bayn u=ʕafro naḥulo basimawo gəmṭamriwayna až=žabaš.
6. Gəmṭamriwayna až=žabaš, až=žabašayḏan gfayšiwa taḥt u=ʕafro hol ḥamšaḥsar bu=yarḥo d ilən.
7. Me d aṯi u=yarḥo d təšrən, qariwo lu=zroʕo daw=warze, i=naqlayo quṭfiwayna aw=warze.
8. Hol tloṯo=yarḥe ḥrene qudriwayna uxlina baž=žabašanək. Lo=ḥərwiwa až=žabaš fayšiwa.

======
JLehrbuch: 08.10. IT_Mi Lesestück 1. Die Schlange in der Zisterne.txt
1. Kətwaylan gubo malyo maye, w ap=pirayḏan azzehən lam=maye. 
2 ap=pirat azzehən əmmi gədi toxu, ašər kala kurfo bu=gubo. 
3. Qayimina azzano, azzano ʕal feme du=gubo koḥayrina, kurfo xud … ma aydarbo kurfo! 
4. Me lalʕal layban nuḥtinala lə=gmaǧrina, bayn am=maye, w hiya-ze layba səlqo, w komoḥina bak=kefe eba. 
5. Mḥelan kefe eba faqərto hul d qṭilan i=kurfayo, bu=gubo.

======
JLehrbuch: 08.11. IT_Mi Lesestück 2. Steinhuhnjagd mit Lockvogel.txt
1. U=ṣaydo daq=qaqwone: kəzzano, annaqqa i=mekawe, i=meke yo, d kosaymo ab=beʕe, kətla yarḥo, b nisən, d kətyo waxt dəṯṯe, d kosaymi beʕe kolaydi. 
2. W aq=qaqwone kulle, kul=ḥa, i=ḥawrayḏe kolaydo w kuyo yatuto ʕal ab=beʕe, w kofoyəš u=qaqwono l ruḥe, w edi koqore baṭ=ṭurone d ḥozele ḥawro. Mekawe, qaqwoniṯo. 
3. Annaqla gmaydina kətlan rakkah, mad=darkat simo, rakkah kəmminale, w i=qaqwoniṯaṯe diḏan-ze ebe yo. 
4. Kəzzano lu=ṭuro, w gsayminalan kozəke ḥeḏər mətro rwəḥto, w mdawarto hawxa, w ʕelayto-ze mətro, w gsaymina ḥeḏora kule ṭarfe, gšəlḥina ṭarfe d=gaban dab=baluṭe. 
5. Gmaḥtina ḥeḏora kule, d aq=qaqwone i=naqqa d oṯən, lo=ḥozəllan. Ġalabe žir ne, koḥozən. 
6. Dad lo=ḥozəllan, gṣuxrina ḥeḏər i=kozke kula baṭ=ṭarfe, d lo=qudri ḥozən, w gṭorinalan ḥa=naqwo tane, hawxa əšmo naʕimo, dad ḥozina. 
7. I=mekawe-ze gmaḥtinala ʕal riše d dawmo, ʕaṣro=mətroyat raḥəqto mi=kozkayḏan, w hiya bu=rakkah yo, kətla hawxa naqwo, tarʕo naʕimo, koməfqo riša ebe. 
8. W koquryo. W aq=qaqwone aḥ=ḥawronaṯṯe kulle ʕal aq=qene yatiwe ne, w aq=qaqwone-ze, an=nerakawat kəmminanne, koqorən. Kokurxənne ʕal ḥawro, xud harke xud Awrupa yo. 
9. I=naqqa d koqorən … haṯe, hiya koquryo, naqqa ḥəllux ḥa m-arke qrele, ḥreno me tamho qrele, ḥreno me tamho qrele, w koṯən. 
10. Annaqqa xd ag=gawre, xd ag=gabore, i=naqqa d koqorən, u=ḥa d kətyo b ǧasara, gawro ṭawwo, lə=gṭore a=ḥrene mqadmi. 
11. Kofəhmi me ḥḏoḏe i=naqqa d koqorən. Annaqqa ḥəllux, be ḥa tre tloṯo arbʕo, qaqwone koqorən, w kul=ḥa me gabo, ḥəllux ḥa tane aṯi li=qaqwoniṯaṯe li=mekawe. W a=ḥrene lə=gmaǧri mqadmi. 
12. Ono naqqa azzino mḥeli b ḥa, ono w ḥəmyoni azzano, hawxa yatiwina, naqqa ḥəllan aṯi ḥa mənne daywono-wa. Qaqwono mənne. Aṯi koṯe qəm feme di=kozke w koqore. Hiye koqore w i=mekawe tamo. E maḥatle ruḥe b feme di=tfəngayḏan. Faqiro, ma m-ayko, lo=koḥozelan. 
14. W aḥna-ze ṣxəllan behən diḏan, lə=gmaǧrina marfina behən, hul d aṯi me bəṯran-va bəṯr i=kozke, maḥatle ruḥe qəm feme di=tfənge bayn elan w li=mekawe. 
15. Naqqa ḥəmyoni grəšle raġle di=čəfta, omər tarq qṭile b naqqa. Maqəmlan me tamo, zayiʕi me qole di=tfənge, haw koṯən li=kozkayo. 
16. Qayimina azzano maḥatlan kozke=ḥreto qralle, w naqqa ḥreno aṯi, fayər, omər ġrrrrr, w naqqa maḥatle. Maḥatle, balki tloṯo=kilomatrat ʕal qola aṯi, w fayoro aṯi maḥatle gaba. 
17. Maḥatle gaba w hiye koqore, qabqab diḏe yo, w hiya me ʕəl mine ʕal i=dawmo, qabqab diḏa yo. 
18. Faqiro hiye laltaḥ yo hiya lalʕal yo, tə=xēr-ze lə=gḥoze, amma aṯi. Aṯi, w grəšlan raġle di=čəfta naqqa=ḥreto əmmo tarq, qṭilan hawo-ze.

======
JLehrbuch: 09.09. ʕT_Mi Lesestück 1. Eine Tigrisdurchquerung.txt
1. Kətwayli ḥoṯo, rab mini-wa, mu=gabo dam=maye=rabe, d lugab mənne, kəmminanne ab=Boṭa, aṯro kəmmile ab=Boṭa, aṯən lu=ṭlobo d ḥoṯi. 
2. Ḥoṯi məblalle, w ftiḥ tarʕo bayn elan w alle, i=naqla d mballe ḥoṯi hawina mərhov, azzan w aṯina gab ḥḏoḏe. 
3. Azzan w aṯina gab ḥḏoḏe, omaṇṇo mən=šəkəl gəzzino? w hedi qaləb lu-qayṭo. 
4. Zlam d oṯewa aʕmayye, d səmle ruḥe elan iḏiʕo, omər hat itúx gabi, ono gmaqṭaʕnux lu=gabawo dam=maye. 
5. Ono məlli d saymət u=medano ġalabe ktowe ṭawwo. Əmmiwayle Xalile Raššo, ṭayo-wa. 
6. Azzino məllile omaṇṇo annaqla kaṯino, hat u-soz d hulux ma he ebe-hət? 
7. Hoho omər ya ʕIdo, ono i=naqlayo … omər uʕdo masuli, w hawi laff u=payəz w am=maye ǧamidi, w omər uʕdo ema komaǧreno mičəkno bam=maye? 
8. E omaṇṇo naxa aydarbo gsamno? lə=gdoʕaṇṇo m-arke lu=bayto. 
9. Qamno tane naḥənno qm am=maye, 
10. W šləḥli aǧ=ǧulayḏi kulle, w maṣrili ʕar-riši, w naḥənno bayn am=maye. 
11. M-iḏe d ono oḏaʕwayno samno soba, bi=qriṯayḏan kətlan rawmo rabṯo, eba yaləfno li=soba, 
12. Mḥeli ruḥi ʕal am=maye rabe, aǧ=ǧule-ze ʕar-riši, w qaṭəʕno ʕal am=maye hič d lo=zuḥṯo

======
JLehrbuch: 09.10. U_Mi Lesestück 2. Brotbacken.txt
1. Annaqla gdəmmina ʕal u=laḥmo aydarbo gsaymile. 
2. Aḥ=ḥeṭe gʕərwinanne, w bəṯr mu=ʕrowawo gəmnaqinanne ləbbe=ləbbe ʕal i=ṣəfra. 
3. W bəṯr mu=neqoyawo gmaḥtinanne bax=xurge, w gmaḥtinanne ʕal ḥaṣe da=ḥmore, w gəzzano li=rəḥyo. 
4. Ašər ono azzino l d Aspəs b raġli. Əzzawayna l Aspəs l Bsorino l Azəx, ʕal ḥaṣe da=ḥmore əzzawayna, mhalxiwayna, w ṭuḥniwayna aḥ=ḥeṭayḏan w duʕriwayna. Yawmo sḥe mhalxiwayna  hul d moṭiwayna w duʕriwayna. 
5. Annaqla u=qamḥano glayšina mine gmaḥtina fəlge=d-tanake bu=tašt, w glayšinale gsayminale laḥmo. 
6 glayšinale gfoyəš saʕaye mede gḥoməʕ. Bəṯr me d ḥaməʕ gəmbaṣtinale, kul=dawqo d əmmina kilo mede hawxa, w gmaḥtinale ʕal u=ǧulo w gəzzano. 
7. Gǧuġrina u=tanuro hul d ḥowər, əmmina u=tanuro koḥawər, basle u=tanuro, haw kolozamle ǧġoro. 
8. W gdoṯina, gmaydina lu=layšo, gmaḥtinale ʕal kaṯpan, w gəzzano ʕal u=tanuro. Gməblina zarke d maye-ze aʕman, gmaḥtina ʕal u=tanuro. 
9. W gmaltmina i=nuro, kətlan qayso hawxa, bu=qaysano gmaltmina i=nuro b gawe du=tanuro w gṣuxrina i=čaʕviye du=tanuro. 
10. W ḥḏo gdobole ʕal iḏi, w gəmraqqole w gmaḥtole, w ono gəmʕadlanne w gzəlqanne bu=tanuro. Gduqono. 
11. Gəzze čarik di=saʕaye mede hawxa, gḥayrina rang du=laḥmayḏan kosaməq. 
12. Gmaydina paške d maye w gmariṣinale l foṯe du=laḥmo, gdəmmət: marəṣlaxle beʕe, ktowe ġalabe ṣpahi. 
13. W ḥamšo=daqqat=ḥrene gkolina w gšəlḥina u=tanurayḏan du=laḥmo, w gməsqinale lab=bote.

======
JLehrbuch: 10.11. ʕT_Mi Lesestück 1. Weizenaussaat.txt
1. U=dworo daḥ=ḥeṭe bu=šəklano kowe. U=daworo gəzze gnofəq, ʕam at=tawrayḏe, ʕam i=ale w ʕam u=niro, bayn i=arʕo. 
2. Fadono d arʕo kəmminala, l yawmo d dworo. I=fadono di=arʕo əšto=laġne yo. 
3. Kul=daworo lo=koḏaʕno amma ono, i=naqla d samwayno u=laġnayḏi, molewayno kiso mu=buzarʕo, w mʕalaqwayno, aḥna kəmminala ture b kaṯpi, molewayna, w mḥalaqwayno lu=laġno mičəkwayno bu=fəlgo. 
4. W mḥalaqwayno u=buzarʕayḏi moṭewa lu=gabano w l ano, w b ḥḏo=naqla, bozarwayne. 
5. W gdowarwayno u=laġnawo gəmṭamarwayne, gmadwayno naqla=ḥreto tu=buzarʕayḏi, w gbozarwayno u=laġno=ḥreno-ste. 
6. W bu=šəklano, m-iḏe d kətyo waxt du=maṭro, təšrən ḥaroyo du=payəz, lo=bəzriwayna i=arʕo kula b naqla. 
7. U=laġnayḏan me d tayəmwa gbəzriwayna u=laġno=ḥreno-ste, w hul ʕaṣriye mkamliwayna i=arʕayḏan i=fadonayḏan di=arʕo. I=fadono di=arʕo l yawmo d dworo yo, i=fadono di=arʕo əšto=laġne yo. 
8. I=fadono, i=rabuṯayḏa, hawxa arbʕi pəṯwo yo, w tmoni=mətroyat yarəxto yo. I=fadono hiya hafqa yo.

======
JLehrbuch: 10.12. ʕT_Mi Lesestück 2. Auf der Suche nach gestohlenem Vieh.txt
1. Aṭ=ṭaye d ḥeḏoran — aḥna ḥḏo=qriṯo-na, faqat hənnək bu=noquṣo kəppe ʕəsri hul tleṯi=qriyawoṯe, kulle ṭaye ḥeḏoran, w səmme u=hənǧaṯṯe aʕlan w layimi. 
2. U=ṭarš di=qriṯayḏan-ze ġalabe-wa, w čiki bayn li=qriṯo w lu=sawalayḏan, w xud kətyo kule mballe. 
3. W mbarbazze bayne ruḥayye, w mfalaġġe ʕal ruḥayye, ayna d nḥərre nḥərre, w ayna d hawi tarqi hawi tarqi, w aḥna ba=qriyawoṯe kokurxina. 
4. Noše d əmmiwaylan xabro əzzawayna lann=aṯrawoṯanək kurxiwayna, be lə=gḥozinalan qanyono me diḏan. 
5. Karixina, w mbelan tre=ǧandərmawat aʕman, w arbʕo ya ḥamšo=zlamat, w karixina ba=qriyawoṯe, qriṯo=b-qriṯo kokurxina. 
6. Kokurxina qriṯo=b-qriṯo kəmmina balki saymina pežən du=sawalayḏan, ənkan bam=marge bi=marʕa, ənkan qəm bote, ənkan me qolo. 
7. W azzano, bu=šəklano mhalaxlan, hul u=nahro d Gziro, am=maye=rabe komitawmalle. Maṭina hul tamo. 
8. Kal komhalxina, annaqla koḥoyaṇṇo, bi=qamayto d pirat kočar, kal kale … kətli arwono da=tloṯo=əšne, kal kale bi=qamaytaṯṯe. 
9. W komḥalle u=šalfo b aḏne, bu=fəlgo-va, w kočiralle u=admo komḥaləq. 
10. W annaqla xud noše naši, kosaymi d latna aḥna ag=ganowe du=tawrano. 
11. Annaqla koṯe koṯe koṯe, komaṇṇo lu=ǧandərma: hano u=tawrayḏi yo. — mu=lebo kəmmət? — omaṇṇo ašər diḏi, di=ruḥayḏi b xwa yo hano. 
12. Amṭalle, aṯina laǧ=ǧandərmawat. — e məs=saymina man=nošani? ya, pirakat ne mə=gsaymina mənne? pirat ne. 
13. Annaqla qay? me kule lebi komətyaqanno, d lo hənnək howənwa ṭaye, w hiye, u=ǧandərma-ste howewa ṭayo, tamo gzobaṭwa a=tre=piranək, w gdomarwalle m-iḏe d ma=šqəlxu at=tawrani, ann=arwonani? 
14. W bu=šəklano me qriṯo l qriṯo hawxa kokurxina ʕal u=sawalayḏan, w bu=šəklano azzano li=maḥkama. 
15. — mə=škəl ḥzalxu u=sawal? əmmina bu=šəklano ḥzelan bi=qamayto d pirat, w lo=mtawmarre tə=mede. 
16. W u=ḥakəm, i=maḥkama lo=səmla tə=mede lašanan, u=malano kule azzeyo. 
17. Mu=tawro aḏno lo=ḥzelan. Be kmo=qanyone azzeli, u=arwonawo ḥzeli. 
18. W i=qriṯo kətwayba tre=mo=bote, balki ḥa=bayto lo=fayəšwa, d l=azzewayle arwone, d l=azzewayle qanyone, u=sawalayḏe d l=azzewa, d l=awiwa perišan bu=kroxo dad=darbone d ʕal u=malano.

======
JLehrbuch: 11.11. IT_Mi Lesestück 1. Hausbau in Midən.txt
1. Maḥkeno əšmo ʕal u=syomo dab=bote d meqəm me ʕəsri tleṯi=əšne, əšmo ʕal ab=botani diḏan aʕ=ʕatiqe aydarbo misomiwa. 
2. Ab=bote=qamoye, saymiwaynanne, aš=šuronaṯṯe, mak=kefe, w lo=maḥtiwayna ṭino w ʕafro-ste baš=šurone. 
3. Kefe našife, mətro rwiḥo, maqimiwayna rēz laqəddam w ḥa bəṯre, w baynoṯayye buġre hawxa zġurat maḥtiwayna bayn aš=šurone, 
4. W maqimiwaynanne, w saymiwayna u=šuro, odaye lu=itowo, maḥtiwayna šaboko naʕimo, ḥeḏər fəlge=d-metro paṯyo, rwiḥo, w amar fəlge=d-mətro-ze yarixo-wa. Hawxa i=ʕadayḏan d meqəm hawxa-wa. 
5. W maḥtiwayna ʕal aš=šuronani, mkamliwaynanne, guršiwayna qayse. Meqəm spindarat-ze latwaylan, qayse du=spindar, kətwaylan qayse dab=baluṭe, w qayse dat=taʕawat, w qayse daš=šigore, gaban b Midən u=mede d kətwaylan qayse hani-wayne. 
6. Annaqla mamṭiwayna, əmmiwayna laq=qayse dab=baluṭe rbanakat. Hawxa əšmo ḥlime-wayne, w marawxiwaynanne, kul=mətro, maḥtiwayna ḥa, w mag=gabe=ḥrene, bu=yərxo annaqqa marawxiwayna aʕlayye ag=gušre. 
7. Ag=gušre, kətwappe hafqaṣ, məqqa … kmo=ṣanṭimat … ʕəsri=ṣanṭimat gurovar, ḥlime, w marawxiwaynanne hawxa, qəm ḥḏoḏe, xud iḏux xud saymətla xd aṣ=ṣawʕoṯayḏux. 
8. W maḥtiwayna ʕal ag=gušrani, mamṭiwayna ṭarfe. Ṭarfe, šəlḥiwayna aṭ=ṭarfe yaroqe nazək hawxa mu=ṭuro, saymiwaynanne taxawat ʕal ḥḏoḏe, w howənwa xd u=qaləb hawxa rəkwiwa ʕal ḥḏoḏe, 
9. W moliwayna ḥlime, ḥeḏər ṣiṭo, aṭ=ṭarfe taxawat hawxa ʕal ḥḏoḏe, maḥtiwaynanne ʕal u=bayto, lo ṭoriwayna mede ftiḥo bayn aṭ=ṭarfani, d u=ʕafro lo=noḥət laltaḥ. 
10. Annaqla ʕəl maṭ=ṭarfani, guršiwayna qaršo-ze. Qaršo, u=gelo d konošəf bu=ṭuro d komoṭe, kəmminale qaršo. 
11. U=qaršano-ze šəlḥiwayna w guršiwayna ʕal aṭ=ṭarfe, w saymiwayna paluta. U=yawmo d saymiwayna u=bayto, saymiwayna paluta maltmiwayna kačkat, kurrəkat, w maltmiwayna niše w gawre, 
12. Maltmiwayna, w baṣ=ṣalləkat, w bar=rawše mrawšiwayna u=ʕafro, w howiwayna hawxa rēz, zarzange howiwayna, obiwayna u=ḥa, qəm ḥḏoḏe i=ṣalləke, b iḏe d ḥḏoḏe. 
13. W maḥtiwayna i=ṣalləke qm i=ṣalləke, u=ʕafro lo=mbarbziwaynale, hafqa ḥlimo maḥtiwayna ʕal aṭ=ṭarfanək, w mdawsiwaynanne d barra dəṯṯe msawiwaynale.

======
JLehrbuch: 11.12. U_Mi Lesestück 2. Käseherstellung.txt
1. I=gweto, ḥəlwiwayna u=ḥalwo maʕ=ʕeze, w mat=tawroṯe. Məsqiwaynale baṣ=ṣəṭle lalʕal, maḥtiwaynale b baroše rabṯo, w hul d foyaḥwa, əmmiwayna d lo=ḥoməṣ.
2. Foyašwa l dērtər=yawmo, ṣafro-ze gḥəlwiwayna disa aʕ=ʕeze w at=tawroṯe, w maḥtiwaynale aʕle, w gmaḥtiwaynale ʕal i=tfayo.
3. ʕal i=tfayo gəmšaḥniwaynale hawxa čike, hawxa čike šoḥən lo=ġalabe, w gmaḥtiwayna u=fəršək bi=pačke.
4. U=fəršək-ze kowe me gawe dak=kahrkat naʕime d kowən maʕ=ʕeze.
5. Gmaḥtiwayna u=fəršək bi=pačke, w gmaḥtowaynole bi=zarke, w gməlyowayno i=zarke ḥalwo gmakarxowayno u=fərškawo bi=zarke, hul d howewa qaləb xd i=masto.
6. Hawo u=qalbawo d hawiwa xd i=masto, gəmfašrowaynole b iḏoṯi hawxa, w gmakarxowaynole bi=baroše du=ḥalwo, w gəmkasyowaynole gmaḥtowayno u=qalpaġ aʕla, w tre=ǧule hawxa gkunfowayno əmmowayno d lo=ǧoməd.
7. Fəlge=d-saʕaye saʕaye, gḥayrowayno am=maye koqalibi hawxa ʕal i=barošayḏi kawyo i=gwetayḏi xd i=karpiče. Kawyo hawxa qaləb,
8. W məḥyowayno iḏi eba w maydowayno lu=kiso, w bi=zarke gməlyowayno u=kiso, mu=ḥalwawo di=baroše d hawyo gweto, maḥtowaynola bu=kiso.
9. Gḥəṣrowaynola b iḏoṯi hawxa məblowaynola w gamṭowaynola bu=kiso hol d nəšfowa, bəha d saʕaye mede,
10. W bəṯr me d našifowa, i=gwetayo məfqowaynola mu=kiso, w gəmnaʕmiwaynala.
11. Mnaʕmiwaynala bu=šalfo gmarṯḥowayno maye, w gmaxlowayno aʕla bi=baroše, w hawxa grukxowa ktuyowa xd u=šamʕo.
12. Bəṯr me d rakixowa hawyowa xd u=šamʕo, w falqo=falqo gməfqowaynola, w gḥəṣrowaynola. Gḥəṣrowaynola gmariṣowaynola malḥo gmaḥtowaynola bu=gḏono.
13. Hul d u=gḏonayḏi məmle, i=gweto hawxa saymowaynola, w toliwaynala. Fayšowa dērtər=šato-ze mede lo=ǧorewayla i=gweto, huyowa ṭawto.

======
JLehrbuch: 12.13. IM_Mi Lesestück 1. Ein dreister Viehraub.txt
1. Hano, zlam ṭayo, oṯewa me laf Xanduke, w ap=pirayḏan-ze ʕal u=gubo molənwa maye.
2. W u=waxtano u=waxt du=ḥṣodo, u=yarḥo da=tmanyo, ar=rəʕyayḏan məbliwa aʕ=ʕeze la=freze. W more=d-sawal-wayna bi=qriṯo ġalabe.
3. Hano aṯi gab ap=pirat, hənnək ḥšuwe gdoṯe, gšote maye, maṭi bwar dəṯṯe, mayele m-aʕlayye, w naḥət hawxa, laff i=xaṣraṯe di=qriṯo-va.
4. W koṯe u=zlamano diḏan əšme Malke yo, kalənne aʕ=ʕezayḏe b qamuṯe, w a=ʕwone, w qariwo li=qriṯo, yaʕni laybe tre=mo=mətroyat, tloṯo=mo=mətroyat anǧaq kibe.
5. Qayəm mḥele kefo mine, ʕatəmwa-ze hawxa əšmo, u=zlamayḏan-ze ʕayne xd an=noquṣe ne.
6. Hiye ḥšule d kətyo ḥa=zlam me diḏan di=qriṯo, məlle de hawxa lo=saymət ḥanak diḏux.
7. W hano u=zlamano u=ṭayo mədle li=kefo mḥelele, drele ʕam i=kefo. Me d drele ʕam i=kefo, mḥele aʕ=ʕezayḏe qume. W qayəm səmle hawar.
8. Aḥna-ze kulan bu=bayto-wayna, w qariwe-wayna tre=mo=mətroyat mede hawxa, tloṯo=mo, w səmle hawar w rahiṭina.
9. Rahiṭina, hano u=zlam ṭayo, gdoʕər bu=kalaškof gmaḥət aʕlan, gmoḥe minan šaržur, w aʕ=ʕeze gruhṭi, w aḥna mḥalaqlan bəṯre.
10. Mḥalaqlan bəṯre kibe madde d tre=kilomatrat, bēhtər yaʕni, w ḥəllan, lo ḥzelan mede. W naḥitina l Ṭambəke kəmminala.
11. U=ʕamayḏan mbarbəz, u=hawar ṭabi bi-xaṣraṯe w b haṯe, w lo=səmlan pežən d mede, aḥna b xwa.
12. U=hawarayḏan, ġəlba diḏe edi daʕər, fayəšlan tre=zlamat tamo, Ṣabriyo w Masʕəd. Kit aʕmayye, aḥna kəmminanne čəftawat, w kit aʕmayye tre=fšakkat.
13. W məlle mətyaqnət gyətwina harke, amma bepežən fayiši, madde hawxa, hawi darang, hawi bepežən, w naqqa hano, u=zlam ṭayo, mḥele aʕ=ʕeze qəm ruḥe, w manaḥtile, aṯi kəmminale u=gali d=Dostəke, bayn elan w l Ḥedəl, Ḥedəl-ze qriṯo daṭ=ṭaye yo.
14. W qayəm marfəlle bu=gali w naḥiti, Masʕəd məlle l Ṣabriyo omər mətyaqnət, kaṯi w kamṭele aʕ=ʕeze, annaqla aydarbo gsaymina? layt aʕman ġēr me tre=fšakkat-ze.
15. Məlle ḥur ono me d aṯi bwar diḏan, gmaḥanno i=čəfta aʕle, w gdomaṇṇo ma xwala gmaxalṣət, w hat-ze maʕli qolux, amar toxu laff-elan, u=ʕəlmo yaʕni gdoṯe.
16. Mətyaqnət komər hawxa fayišina, naqla ḥəllan aṯi bwar diḏan w maḥatli čəfta aʕle, məlli ma xwana tē xlaṣ bē, yaʕni ma gxulṣət?
17. W Ṣabriyo maʕlele qole omər aṯina lo=zayʕutu, annaqla bu=lišono kurdi, komər aṯina, w maḥatle ḥreto aʕle, w u=zlamano hawi bepežən, w hič ḥəss l=aṯi mine.
18. W hani-ze koḥozən u=sawal, w lə=gmaǧri əzzehən laff u=sawal-ze, kəmmi kit d əzzano laff u=sawal, w maḥət kalaškof mede aʕlan qoṭelan.
19. Fayiši hawxa, yaʕni məqdar d balki čarik bēhtər, fəlge=d-saʕa, ḥərre əmmi ašər lo=koṯe pežən du=zlam, w azzehən edi, mḥalle aʕ=ʕeze w a=ʕwone du=zlamawo diḏan qəm ruḥayye, w mamṭənne.

======
JLehrbuch: 12.14. U_Mi Lesestück 2. Dickmilch, Butter, Buttermilch und Quark.txt
1. I=masto-ze, bəṯr me d ḥluwaylan aʕ=ʕeze w at=tawroṯe, gmaḥtiwaynale bi=baroše, w ʕal i=tfayo gmarṯḥiwaynale šawṭo, kelike ṭawto marṯḥiwaynale, hol d əmmiwayna i=mastayḏan ktuyo basəmto.
2. W hedika gmaxliwaynale l baroše=ḥreto xt-ayo, w i=sirayḏa haqqa koḥəlmo, w kuyo hawxa šafərto, kuyo ṣpahi.
3. W me d maḥtiwayna ṣawʕan ebe ḥoziwayna, aṯi l taqṭoro l=aṯi. D howewa šaḥino ġalabe lo=qəṭrowa yoqaḏwa u=xuṯro.
4. D hawiwa əšmo šaḥino gmaḥtiwayna u=xuṯro eba, w ktuyowa masto ṣpahi, gməfqiwaynala hawxa bat=tarwoḏe w gmaḥtiwaynala baṣ=ṣeniyat, w an=naʕime uxliwa.
5. W i=mastayo-ze d maqaṭriwaynala hawxa huyowa, maḥtiwaynala bag=gawde w gmayʕiwayna. Gmayʕiwayna gmayʕiwayna gbəṭliwayna bu=myoʕo.
6. Mayʕiwayna saʕaye mede, ḥayriwayna bu=gawdo, kawi mede xd aḥ=ḥəmre ʕal ad=dawġanək ʕal am=mayanək b gawe du=gawdo,
7. W gmaxliwaynale gnofaqwa gloke fəlge=d-kilo haka zəd haka anqaṣ, d zəbdo ḥeworo, w maydiwaynale m-ʕal ad=dawġanək.
8. W ad=dawġe ayna d roḥəm soyəm labaniye soyamwa, ayna d lo, gəmšaḥnənwanne gsaymənwanne žaži. U=žažiyawo gsaymiwaynale šərtan.
9. W i=šərtanayo gsaymiwaynala hawxa riše rabe u=žažiyawo, w gmanašfiwaynale ʕal aṣ=ṣəfriyat, w hawxa l hawa bayn li=arʕo w li=šmayo əmmiwayna d mede lo=maḥət aʕla.
10. Manašfiwaynala lu=saṯwo, w bu=saṯwo i=šərtanayo gšayfiwaynala, w gəmbašliwayna garso, bi=baroše,
11. W me d bašəlwa, gmaḥtiwayna u=garsawo baṣ=ṣeniyat, w gmaḥtiwayna ad=dawġanək ʕal u=garsawo, əmmiwaynala sar-b-dawe, ġalabe huyowa basəmto.
12. W məšḥo-ze maḥtiwayna ʕal ad=dawġe ʕal u=garsawo w i=qroṭən, fəlge day=yawme huyowa m-awo, b Ṭur ʕAbdin. Muklo ġalabe basimo-wa.

======
JLehrbuch: 13.11. IT_Mi Lesestück 1. Die Schlange und das Huhn.txt
1. Kətwaylan kurke, i=kurke kuḏʕət mən yo? kurke, gḏayto i=naqla d kəbʕo saymo čičəkat, gmaḥtina beʕe taḥta, gfayšo ʕəsri=yawme w gməfqo ač-čičkani.
2. Hawən əšmo … čike … he l=awən rabe ġalabe, w i=kurke məfqila ʕal i=qalto, kala i=qalto-ze ʕaṣro=mətroyat mu=bayto laltaḥ.
3. W mi=qalto-ze kətlan ṭyoro, kibe arbʕo=mətroyat u=šurayḏe, hēš laltaḥtər mi=qalto. Arbʕo=mətroyat i=qalto ʕəl mu=ṭyoro yo.
4. Qayṭo yo, aḥna kalənna lawġul, w i=kurkayḏan ʕal i=qalto yo, bəṯr u=bayto, w naqla hawi qažqaž diḏa, əmmina be mən=hawi?
5. Gədi zoxu, ya kalbe azze li=kurkaṯe, w ya mede yo. Fəlge=d-yawmo, bu=waxt du=ḥemo.
6. Konəfqina koḥayrina kalayo kurfo, kiba tre=mətroyat, bu=noquṣo tre=mətroyat yarəxto, w kiba xud druʕi, lo anqaṣ, hafqaṣ ḥləmto-wa.
7. Ḥḏo maš=šinani w gawa hawxa, taḥte gawa šaʕuṯo, w riša xud i=kaffe d iḏi, rabo, paṯyo.
8. W hiya gməḥyo ruḥa bač=čičkat, w ač=čičkat kul=ḥa mənne b=dukṯo-va azzeyo. W i=kurke gməḥyo ruḥa bayne qarʕe di=kurfo.
9. W hiya gmaltmo ruḥa i=kurfo, kozayʕo mi=kurke, w gfətlo w kəzza gruhṭo l čičək mənne, w i=kurke gməḥyo ruḥa bayne qarʕe di=kurfayo.
10. Annaqqa manbahlan kelike mfaraǧlan aʕla, fayišina ʕaǧēbmayi mi=kurkaṯe, w aydarbo lo=ṭrela i=kurfaṯe mḥayṣlo čičək me diḏa.
11. Məḥyowa ruḥa bayne qarʕa! w i=kurfo, maltmowa ruḥa maz=zuḥṯe di=kurke.
12. Qayəmno azzino. Mədli l qayso, azzino. I=naqla d ḥzelali, mu=tarʕo di=dərto ḥzelali i=kurfo, mahzamla naḥito.
13. Lo laltaḥ kito, kule gelone dak=kube, bu=šuro, w u=šuro-ze kibe tloṯo arbʕo=mətroyat ʕeloyo.
14. I=naqla d ḥzelali, ṭrela mač=čičkat, w mi=kurke, qayimo čalap! mḥalaqla ruḥa lu=ṭyoro, maz=zuḥṯe.
15. W ono-ze kaleyo qayso m-ani d ʕal as=sawġe, m-ani d komuqḏina, mədli d iḏi, w hiya mḥalaqla ruḥa laltaḥ lu=ṭyoro, w ono mḥalaqli ruḥi aʕla lu=ṭyoro.
16. I=naqla d ḥəlla azzi laff ela, daʕiro lu=šuro.
17. Daʕiro lu=šuro, kefe rabe, fəlge=d-mətro, kefe hawxa rabe, ḥewore, w qayimo grəšla ruḥa lu=šuro, w mḥelila. Mḥelila qṭiloli.
18. Qayimina grišolan qm u=tarʕo, w aṯən mfaraǧǧe aʕla aǧ= ǧirane, w an=nošayḏan.

======
JLehrbuch: 13.12. ʕT_Mi Lesestück 2. Dreschen und Worfeln.txt
1. U=zad gmamṭiwaynale li=adro, kətwaylan adroṯe mqabəl dab=bote qariwe, w kətwaylan kul=ḥa, ayna d tmanyo=qanyone, ayna d šawʕo, ayna d əšto, kəmminala i=gera.
2. I=gera me arbʕo w laltaḥ lo=kəṯyo b kēr. Hiya muḥaqqaq kolozəm howən me ḥamšo=qanyone, w hul šawʕo hul tmanyo.
3. W gəzzawayna hedika gmaḥtiwayna, kətlan kəmminanne … koṯe xabro bu=kurmanǧi, stugak, b qḏole du=tawro. Qayso koṭowinale, w komaḥtinale b qḏolayye, w b zənǧir komaṣrina aḥ=ḥamšo əšto=qanyone.
4. Kəmminale u=tawro di=bənye, kokole ʕal fəlge di=draxto, i=draxto kiba rwəḥto, i=naqla d ḥa kole b dukṯe, makəl me dukṯe d raġle, ḥeḏər əšto=mətroyat. Wayaxut tmanyo.
5. D huyo ġalabe qanyone hul tmanyo kuyo, amma kowe əšto bu=gabano w əšto b hano-ze. Yaʕni hul əšto=mətroyat-ze.
6. U=tawro di=bənye kəmminale ʕal fəlga gkole, mbarbzina u=zad qəm raġlayye, w gmakarxina aq=qanyonanək aʕle.
7. Ḥa gfolət bəṯr aq=qanyone, w u=tawrawo bu=fəlgo gkole, yalifo d kole b dukṯe yo, w hənnək fətli aʕle w hiye hedika gmabrəm raġle, li=ḏ̣arbaṯṯe gfotəl.
8. I=draxto daḥ=ḥete, balki bu=noquṣo tloṯo=yawme saymiwayna gera aʕla, w hul arbʕo hul d mkamliwaynala. A=ṣʕore b tre=yawme howənwa, m-iḏe d nazək ne.
9. W me d səmlan u=zadano, gmalimiwaynale, i=gera, w bəṯr, kətlan malḥowo, w ʕaṣriye əṯyowa i=hawa ġarbi basəmto ġalabe.
10. W gfayšiwayna bi=adro hul ṣafro, gəmdariwayna aḥ=ḥete, gəmdariwayna a=ṭlawḥe, gəmdariwayna a=ṣʕore.
11. W me d mdarənwaylan ṣafro hedika kətwaylan ṣarodo, ṣərdiwaynanne bu=ṣarodo, ḥa gmaḥatwa ʕal iḏi, w ono gṣoradwayno, kulle, bəṯr me d ṣridili, i=hawa b imomo gqaymo, aḥna kəmmina gəmzawqinanne.
12. U=zewoqo latyo bu=malḥowo, bi=ṣalke wayaxut bu=ʕarbolo, gmaʕliwaynale l ayna gabo d i=hawa əṯyo, w hawxa əšmo əšmo gmanḥatwayno, gnəḏ̣fiwa, i=hawa gməblowa u=tozaṯṯe kule.
13. W me d mnaḏ̣fiwayli, w hedika disane maḥtiwaynanne bax=xurge kəmminanne, ʕal ḥaṣe di=ḥmarto, w gmaqalbiwaynanne lawġul gəmʕambriwayna aʕ=ʕanebrayḏan zad.

======
JLehrbuch: 14.08. Yʕ_Mi Lesestück 1. Ein Verkehrsunfall.txt
1. Bəṯr, gmaḥkenanxu ḥəkkoye=ḥreto, d aṯi l qarʕi. Ono qolaʕwayno u=dolmiš, azzi mu=bayto d əzzi l Azəx.
2. Qayəmno maṭino li=kaviye d Azəx, hedi hedi komhalaxno. Kačke daṭ=ṭaye, ʕəmra tašʕo=əšne, hama ḥəlli mḥalaqla ruḥa li=qamaytayḏi.
3. Ono=ze mayeli u=dolmiš m-aʕla d lo=doyašno aʕla. Hedika, riše du=dolmiš qayəṯ eba.
4. Oḏaʕwayno lo=makiwoli, amma i=kačke nafilo. Bi=nfalto d nafilo, riša qayəṯ bi=čmənto du=darbo. Tamo riša twir. W leba kayu xud zayiʕo.
5. Qayəmno fayəšno tamo, omaṇṇo gmobanna lu=doqtor. Ḥəlli aṯi zlam me-tamo-va, oḏaʕwayli. Omər xayifo mahzam m-arke, elo uʕdo am=morayḏa oṯən gquṭlilux.
6. Ono he tamo hawxa kal koməǧġolina, ḥəlli səmme hawar w aṯən.
7. Qayəmno me tamo mahzamli. Ṭreli u=dolmiš tamo, w mahzamli d əzzino lap=poliṣ. Qayimi mḥalaqqe bəṯri.
8. I=baladiye d Azəx-ze, šqilowalle aṭ=ṭaye ma=mšiḥoye. I=naqqayo u=ṭayo belediye reisi-wa. Mi=baladiye ʕal u=qarabaləġaṯṯe nafiqi, am=maʕmuraṯṯe. 
9. Tamo mḥayṣallalli. Tamo mḥallali ġalabe, məḥwoṯe pis. Ḥatta hul d kətwaylan tre mšiḥoye, aṯən maxlaṣṣalli me bayn al=lappaṯṯe. 
10. Aṯən hul i=qaraqole dap=poliṣ bəṯri. Mərre lap=poliṣ, əmmi hano qṭile i=kačkayḏan, dəšle aʕla bu=dolmiš, dʕaru minan, aḥna-ze uʕdo gquṭlinale. Zlam ṣuroyo yo.
11. Tamo ap=poliṣ əšmo mʕawannalli. Lo=tralle ʕəbri li=qaraqole. Me tamo daʕiri am=morayḏa lu=bayto. 
12. U=lalyawo ap=poliṣ zbəṭṭalli bi=qaraqole, fayəšno u=lalyawo bi=qaraqole dap=poliṣ damixo.
13. Ṣafro huwalli lu=ṣawǧi. Aṯi u=babo di=kačke, w i=emo, li=maḥkama, hawina maḥkama. U=ṣawǧi, u=mede d komalli, komər qay dəšlux ʕal i=kačkaṯe?
14. Omaṇṇo ono, b ḥamd diḏi lo=dəšli aʕla. W lo=dəšli aʕla. Mḥalaqla ruḥa li=qamaytayḏi, mayeli m-aʕla. 
15. I=naqqa d mayeli m-aʕla, riše du=dolmiš qayəṯ eba, w nafilo, w riša qayəṯ bi=čmənto, w riša twir. Elo brine d dolmiš d howe aʕla, raḏ̣yo-no bi-ǧəzzayḏi.
16. U=ṣawǧi, u=mede d madʕalle aʕli, omər ṣxar femux, zlam ṣuroyo-hət, gud uʕdo u=babo di=kačke d mʕawalli w d howe sohḏo, gdobenux tloṯo=əšne d ḥaps.
17. Elo u=babo di=kačke omər ono i=barṯayḏi suč diḏa-wa, w u=dolmiš balki qayəṯ eba, elo brinat mu=dolmiš layba, w riša mi=čmənto du=darbo twir, w ġamo layto ono košopaʕno ebe, w lanno daʕwadar diḏe. 
18. U=ṣawǧi madʕalle aʕle, ḥəṣle aʕle w məllele ḥatta xabre, omər d ono uʕdo howewayno məḥlofux, tloṯo=əšne gmaḥanne bu=ḥaps. Omər lo, latli ḥaqq ʕal u=zʕuro, d maḥanne bu=ḥaps d lo=suč. 
19. Elo u=babo di=kačke, ono l=oḏaʕwayno i=kačke d man yo, amma i=naqqa d u=babo aṯi li=maḥkama aḏəʕne, səmwaylile ono-ze ṭawwuṯo ġalabe. Meqəm d doyašno ʕal i=kačke.
20. ʕal hawxa muḥaqqaq i=ṭawwuṯayḏi lo=ṭaʕila, w hiye-ze, qarši diḏi səmle ṭawwuṯo.

======
JLehrbuch: 14.09. U_Mi Lesestück 2. Herstellung von Rosinen.txt
1. Annaqla gmaḥkina ʕal an=nabišoṯe aydarbo saymiwaynanne.
2. Aʕ=ʕənwe d maṭənwa, ak=karkuš, gqutfiwaynanne w gamṭiwaynanne baṭ=ṭaʕne lu=bayto. W bu=bayto gzəbṭiwayna, əmmiwayna maye du=tēz. 
3. Marṯḥiwayna tanake d qaṭmo maḥtiwayna b dəsto, w maḥtiwayna tre d maye, w gmarṯḥiwaynanne bayne ḥḏoḏe, w am=mayanək me d raṯiḥiwa gmanaḥtiwaynanne li=arʕo,
4. W gmizanzliwa, w gmaydiwayna baroše=ḥreto gmaḥtiwayna, w gmaḥtiwayna i=barošayo ʕal i=nuro, w gsaymiwayna nuro taḥta, hanək əmmiwaynanne maye du=tēz. 
5. W gdoṯənwa aʕ=ʕənwe, suġlo gmaydiwaynanne, w gġayṭiwayna aʕ=ʕənwe bam=mayanək, w gməfqiwaynanne maḥtiwaynanne ʕal i=arʕo d nəšfi.
6. W hul d komalwa u=ṭaʕno. U=ṭaʕnawo d xaləṣ gdoṯewa ḥreno hawxa hul ʕaṣriye, saymiwayna aʕ=ʕənwe hawxa, w howənwa nabišoṯe.
7. W an=nabišoṯe-ze uxliwayna mənne, w az=zawude mzabniwaynanne.
8. Mzabniwayna az=zawude. Hani maʕ=ʕənwe karkuš, w ḥəṣrənwanne-ze. Ḥəṣrənwanne-ze bu=aṯro, saymənwanne dibəs.

======
JLehrbuch: 15.06. IM_Mi Lesestück. Wie mein Vater ermorded wurde (I).txt
1. Babi, ono əšmi Išəʕ yo, w babi-ze əšme Mirza-wa. Bu=waxt d Atatərk, babi azze li=ʕaskariye. Səmle i=ʕaskariyayḏe-ze, madde d tre=əšne.
2. W babi aṯi mi=ʕaskariye, xd u=kayiwo-wa, w bu=šəklawo babi azzeyo-ze, azzewa hul … komaṇṇo l Suriya.
3. Azze babi mballe gab u=taxtor azze hul u=Šam la=dkoṯanək-ze mərre ašər, u=kyowayḏux, əšmo xd u=ṣaʕbo yo, lazəm howət larwal hawxa.
4. W aḥna-ze, more=d-sawal ġalabe-wayna, kətwayle ǧəddi babi tane. Zəd mu=abrawo latwayle, w kətwayle qaṭʕo d ʕwone w ʕeze w barxat, w axər, babi daʕər mu=taxtor, w hawi rəʕyo.
5. W bu=qayṭo aʕ=ʕeze di=qriṯo, aḥna kətwaylan gole, əmmiwayla i=rawmo, bayn i=qriṯo, w mamṭənwa fəlge=d-yawmo aʕ=ʕeze ʕal am=maye, w babi əzze w oṯewa aʕmayye.
6. Annaqqa babi məlle mətyaqnət, aʕ=ʕezayḏi basimo lə=gšotən am=mayani di=rawmo. Aḥna kətwaylan ʕaynawoṯe, raḥuqe mi=qriṯo madde d ḥamšo=kilomatrat, əšto mede hawxa, bi=kaviye du=šalwo, bu=šalwo howənwa.
7. W b waxt-ze, as=Sargəriye, əmmiwaynanne, as=Salakuniye w ak=Kafšənniye gnuwalle aʕ=ʕeze d babi, annaqqa ǧəddi qam azze moməlle.
8. Moməlle, w hani-ze mzaraṭṭe ʕal babi mərre lə=gṭorinalux yo, bəṯr me d momeluxlan, lə=gṭorinalux haṯe, babi omər bemənnat-hatu.
9. W qam, annaqqa hano ǧəddi məllelalle, w babi-ze rəʕyo-wa. E babi məlle ašər aʕ=ʕezayḏi basimo lə=gšotən am=maye di=rawmo, gqoyamno gmobannanne ʕal aʕ=ʕaynoṯe.
10. ʕal aʕ=ʕaynoṯani d kəmmina madde d ḥamšo=kilomatrat raḥuqe mi=qriṯo, w azze məblile l tamo. Ṭabi maštewalle, w ʕaṣriye oṯənwa, aḥna kətwaylan hawxa ʕadat, maġliwaynanne bayn ann=arʕoṯe b lalyo.
11. W əzzehənwa zəbṭiwa nobawat, noba ʕəl mi=qriṯo, kul=ḥa zobaṭwa tre=saʕayat, w haka tloṯo, hul ṣafro, mē qm aṭ=ṭaye əmmiwayna d l=oṯən məbli u=sawalayḏan.
12. W qayəm babi, šabṯo haka bēhtər, maštele u=sawalayḏe tamo, w hani, aṭ=ṭayani d məllan d Riše du=Gər, aḏiʕi d babi kəzzeyo ʕal am=maye, w qayimi azzehən l Suriya, mšadarre, mamṭalle me Suriya kmo=bənxatiye, bu=waxt d u=Faransa kətwa bi=Qaməšlo b Suriya.
13. Amṭalle tre tloṯo me tamo, w hənnək-ze aʕmayye, w qayəm bu=šalwo, kətwa bayn elan w alle šalwo ʕamuqo, kəmmile u=barrah di=Ṣohriye.
14. Tamo səmme kmo=yawme more, hanək d amṭənne me Suriya aṭ=ṭaye, w hol d aṯyo i=ḏ̣arbaṯṯe, mərre ašər kamṭele aʕ=ʕeze ʕal am=maye, w qayimi aṯən.
15. Babi maštele aʕ=eze, w yatu. Annaqla u=laḥmo d gaban našifo-wa meqəm aḥna ṭabi kule bi=razala w bi=taʕbe w bu=hno, matrele u=laḥmayḏe, w maḥatle hawxa ʕal i=turayḏe, mofaqle d oxəl, w naqqa zbəṭṭe.
16. Hənnək ṭabi tlewalle ruḥayye tamo, w edi mḥalaqqe ruḥayye aʕle zbəṭṭe babi.
17. Me d zbəṭṭe babi, omər ḥayra ašər har koḏaʕno gquṭlutli, hama harke qṭalli, lo=koṯeno aʕmayxu.

======
JLehrbuch: 16.07. IM_Mi Lesestück. Wie mein Vater ermordet wurde (II).txt
18. W mərralle əmmi soz yo, lə=gquṭlinalux, tux aʕman, daqana məblina u=sawal maxalṣinale, w edi gmarfinalux, me d mbelanlux lu=ḥdud, — bayn elan w l Suriya kətwa ḥdud i=naqlayo —, gmarfinalux. 
19. W babi qayəm, tamo hawxa ʕaṣriye, bari me d gone u=yawmo fəlge=d-saʕa mede, w mballe babi maṣərre, w mballe, ṭabi ḥa bu=gabano b hano diḏe, w a=ḥrene qləʕʕe aʕ=ʕeze, məblənne qəm Riše du=Gər. 
20. W babi kətwayle tre=ḥwoṯe, a=tre ḥwoṯe azzehən lu=maġal. Lo=məllan əmmina maġliwa aʕ=ʕeze b lalyo, bayn ann=arʕoṯe, w qorənwa əmmiwa waa Mirza, w qorənwa l babi. 
21. Mərralle hanək man ne koqorən omər ašər a=tre ḥwoṯayḏi ne koqorən. E pa lo=ṭorənwa, maṣərre w maṣərre feme w lo=tralle,
22. W mballe aʕ=ʕezayḏan, w mballe babi, kəmmile gab u=ʕalam Nuwalka Dəza, yaʕni u=šalwo dag=ganowe. Tamo qṭəlle babi.
23. Maḥatte ... Annaqla aḥna lo=ḥzelan, bass aḏən aṭ=ṭaye=ḥrene mərrallan, hən ma=qriyawoṯe d ḥeḏoran, mərre ašər šləḥḥe i=qarišayḏe me ḥaṣe, w maḥtalle b qḏole, w xrəqqe, hul d mayəṯ,
24. W marfalle kefo-ze ʕar-riše, w mballe kətwayle ǧule hawxa naḏ̣ife šliḥənne məblənne. W qayimi mballe aʕ=ʕezayḏan, w manaḥtənne l Suriya. 
25. W qayəm ǧəddi ... E ṭabi ǧəddi kətwayle u=abrawo, me d qṭəlle fayəš babi tloṯo=yawme w tloṯo=lalye bu=šalwawo, laltaḥ mu=ʕalam, w l=əḏʕiwayna. 
26. I=qriṯo u=qa ʕamawo, lo šuġlo kosoyəm w lo=ʕamlo, w b lalyo w b imomo kokurxi w noše lo=koḏəʕ i=lašayḏe ayko fayišo. 
27. Qayəm ḥa Aġriti əmmiwayle Mḥammadko, ḥa ṭayo, aṯi məlle l ʕammi Mərad, omər ašər kala i=laše du=zlamaṯxu b Nuwalka Dəza. Izoxu amṭēwle. 
28. Qayimi edi an=nošayḏan, w ono ʕəmri i=naqlayo šawʕo=əšne-wa, naʕime-wayna hah, w qṭəlle baban.
29. W qayimi edi azzehən mamṭalle babi, ma fayəšwa mede ebe, w mamṭalle li=qriṯo, w qwərre babi tamo, w aḥna naʕime.
30. W ǧəddi qayəm azzeyo, bu=waxt d Faransa, azze l Suriya, w mšayele ʕal an=nošani. Aʕ=ʕeze lo ḥzanne, bass zbəṭṭe ... Mərre ... Kətwaylan noše tamo b Suriya mərre ašər hano, ḥa mag=ganowaṯxu yo, əmmiwayle Ḥsaynke Naso. 
31. W qayəm ǧəddi tamo bi=ʕaskar du=Faransa mazbaṭle, w maslamme l Tərkiya, w mamṭalle, kətwaylan aḥna qaraqol bi=qriṯo, mamṭalle li=qriṯo-ze, w i=ʕaskar mbela hul Marde, b Marde hawi ifada naqqa w tre, w marfalle.

======
JLehrbuch: 17.05. U_Mi Lesestück 1. Weizengrütze (I).txt
1. Əzzawayna, amṭiwayna aḥ=ḥeṭe, maḥtiwaynanne b lagan rabo, mašiġiwaynanne tre=feme b maye ǧamude.
2. Bəṯr mam=maye ǧamudanək gmaḥtiwayna dəsto rabo ʕal i=nuro, w maḥtiwayna maye ebe, w saymiwayna i=nuro hul d rəṯḥiwa am=maye,
3. W maqalbiwayna aḥ=ḥeṭe mašiġanək bayn am=maye raṯuḥe ʕal i=nuro.
4. W gsaymiwayna i=nuro taḥtayye w grəṯḥiwa saʕa saʕa=w-fəlge tre=saʕayat,
5. Aḥ=ḥeṭanək rəṯḥiwa hul d i=danukayḏan u=šarṭayḏa, əmmiwayna i=ḥeṭo hawxa miparqʕo.
6. D i=ḥeṭo mparqʕo u=barġalayḏan ktowe mʕadlo, i=danukayḏan ktuyo mʕadalto.
7. Bəṯr me d bašilowa i=danuke gməfqiwaynala, w gmaḥtiwaynala ʕal ṣafoyat hawxa rabe, w gmaqalbiwaynala laṣ=ṣəṭle, w gguršiwaynanne baḥ=ḥawle ʕal i=goro.
8. I=goro čimanto-wa, w maḥtiwayna i=danukayo ʕal i=goro, tre=yawme, hawxa gfərsiwaynala šafiro, w gnəšfiwa aḥ=ḥeṭanək, ktowənwa danuke gnəšfiwa.
9. Bəṯr tre=yawme manaḥtiwaynanne naqqa=ḥreto, gmašiġiwaynanne, matriwaynanne bam=maye, w moḥiwaynanne bu=gurno.
10. W gdayqiwayna bad=dequqe, ḥa mi=xaṣraṯe w ḥa m-aṯe, w gdayqiwayna hol d i=kalpkayḏe haqqa qaymowa aʕle,
11. Gḥayriwayna hawxa əmmiwayna kawi grovar, diq ġalabe šafiro,
12. W gməfqiwaynale naqla=ḥreto mag=gurne, w gməfqiwayna i=fərtayo mine, w naqla=ḥreto gfərsiwaynale ʕal i=goro, əmmiwayna d mede lo ǧorele d lo=ḥoməṣ.
14. Bəṯr me d frəslan w našəf gfašwa yawmo, anǧax gṭorinale yawmo qm i=šəmšo naqla=ḥreto,
15. Gmalimiwayna aḥ=ḥeṭanək d similan barġal, gʕərwiwaynanne bu=ʕarbolo.
16. ʕərwiwaynanne bu=ʕarbolo, bəṯr mu=ʕarbolo gmaḥtiwaynanne ʕal i=ṣəfra freḏo=freḏo gəmnaqiwaynale, mu=zizono, mu=buġro, mu=mede d l=owe šafiro,
17. Mnaqiwayna me baynoṯe, w maḥtiwaynanne naqla=ḥreto bak=kise.

======
JLehrbuch: 17.06. SR_Mi Lesestück 2. Ein rätselhafter Diebstahl.txt
1. Meqəm saymiwa kise lu=ḥṣoro. Kise du=ʕamro-wayne, saymənwanne lu=ḥṣoro daʕ=ʕənwe, d ḥəṣri aʕ=ʕənwe saymənne dibəs.
2. Annaqla aḥna an=nošayḏan səmme u=ʕazlo ʕzəlle, w səmme grekat maḥatte lawġul.
3. Bəṯr me d hawi payəz, annaqla kolozamme ʕazlo, d saymi ak=kisaṯṯe.
4. Karixi ʕal u=ʕazlo lawġul, lo ḥzalle. Mšayalle me ḥḏoḏe, ma u=ʕazlano ayko yo? ayko d karixi səmme lo=səmme lo=ḥzalle u=ʕazlo.
5. Mərre pa laxa noše gnule u=ʕazlano. Ǧəddi məlle ma noše lo=ftəḥle u=tarʕo. Tarʕo me diḏan lo=ftiḥ. W aydarbo u=ʕazlano gniw?
6. Ṭawwo kraxu! məqqa d karixi lawġul lo=ḥzalle mərre ma xwala mḥaṭo yo! ʕaṣro ḥamšaḥṣar=grekat, glokat d ʕazlo ne ašər hayko d howe gḥoziwaynale.
7. Qam saləq ʕal i=goro, məlle gḥaṇṇo naxa d lo bi=kowo-va nuḥti gaban.
8. Saləq koḥoyər ga i=kaviye di=kowo, du=naqwo di=kowo kalənne ḥfire. Məlle ašər harke-va ʕabiri gaban.
9. Omər qam mšayele harke w tamhe aʕle, azzeyo gab zlam məlle u=ʕazlayḏan hat mbelux.
10. Məlle ašər lo ono mbeli, səmle d yome. Məlle lə=glozəm d yomət, mətyaqnət m-aloho, minux peva tə=nošo lo=mbele u=ʕazlano.
11. Qəm xayifo amṭiye ap=pirakayḏan bi=heviye d saymi ak=kise ne.
12. Omər u=zlam məlle li=ḥərmayḏe qəm ḥərma zax amṭiye ašər gloke mine səmlali yo zawgo d gurwe, malava omaṇṇo gsamni šalke-ze mine lo=ṭrelux. Izax amṭiye u=ʕazlayḏe. 
13. Qam amṭele u=ʕazlo, w ǧəddi amṭele u=ʕazlo lu=bayto, w žnuva səmme ak=kisaṯṯe.
14. (annaqla u=zlamawo aydarbo naḥət bi=kowo-va?) annaqla qam u=zlam amṭele u=čəlmera ʕal i=kowo, w amṭele u=ḥawlo masəlle eba … (u=čəlmera mən yo?) u=qayso d bəṯr u=tarʕo, kəmminale u=čəlmera.
15. Annaqla qam mamṭele u=ḥawlo maṣəlle bu=čəlmera, w naḥət li=gove, w amṭele u=ʕazlo laltaḥ qm u=ḥawlo,
16. W maṣəlle u=ʕazlo b riše du=ḥawlo, saləq lalʕal xalyo, w žnuvane grəšle u=ḥawlo w mofaqle u=ʕazlo bi=kowo-va.

======
JLehrbuch: 18.06. U_Mi Lesestück 1. Weizengrütze (II).txt
1. W yawmo deri, haka ṯeləṯ yawmo gəzzawayna gəmfaydiwaynalan tre=gorəsyoṯe, rabe hawxa, w gdamṭiwaynanne gəzzawayna bayn i=qriṯo gmalimiwayna hawxa kmo=kačkat,
2. W gamṭiwayna gyətwiwayna qm ag=gorəsyoṯanək w ggursiwayna u=barġalawo kule bi=gorəsto.
3. Bəṯr me d gris bi=gorəsto, gmaḥtiwaynale bu=ʕarbolo, naqla gnofaqwa u=xašunayḏe mine, naqla=ḥreto gməṭḥənwa u=xašunawo.
4. Bəṯr me d u=xašunawo xaləṣ, annaqqa hawo d taḥt u=ʕarbolo, gmaḥtiwaynale ʕal ʕarbolo ḥreno, gməfqiwayna u=barġal annaqqa l xaṣra, w gfoyašwa u=hurək w u=qamḥo ʕam ḥḏoḏe.
5. W bəṯr naqla=ḥreto ʕarbolo naʕəm m-awo. Gmaḥtiwayna hawo aʕle naqla=ḥreto, gnofaqwa u=hurək, d komisəm kutle u=balloʕ, ʕəl mu=ʕarbolo, gfašwa u=qamḥo taḥte du=ʕarbolo, w gdobiwayna hawo lu=sawal.
6. Hawo l=uxliwaynale, u=hurkawo komisəm kutle w komisəm balloʕ mine, hano u=barġal hawxa yo, i=syamtayḏe.
7. Mu=hurək dak=kutle, d əmmina me du=barġal, koməxləṭ du=garso-ze ebe, koməxləṭ du=garso ebe, koxulṭinale b ḥḏoḏe, w gəmṣamṭina maye w gmaxlina ʕal u=hurkawo,
8. W glayšinale foyəš saʕaye tre hawxa taryo bu=lagan, e edi glayšinale. Glayšinale xud layšət u=layšo hawxa, ṣpahi,
9. W gəmnaʕmina ṭabi baṣro w baṣle w darmone gmaḥtina, w u=hurkawo, hawxa b iḏoṯan, fətḥinale w gsayminale tannək, w gmolina gawayye ḥašwo komqapṭinale, hanək kəmminanne kutle.
10. Hanək mu=hurək du=barġal, w xliṭo du=garso aʕmayye, kowən kutle.
11. W u=barġal, kosayminale gmaḥtina tre=sahme d maye w ḥa d barġal, w am=maye grəṯḥi gmaḥtina i=malḥo w gdorina u=barġalayḏan, w gbošəl.
12. Gbošəl, haka ʕal baṣro-ze kowe, naqqat ʕal u=baṣro-ze komaḥtina, w bəṯr me d bašəl, komaḥtina kosaymina hawxa qaləb d ṣfero, bu=məšḥo, bi=muqle, w koguršina ʕal foṯe du=barġalawo,
13. W komaḥtinale qm an=naʕime qm i=kəfla, w kuxlile. U=barġal-ze hawxa komisəm.

======
JLehrbuch: 18.07. ʕT_Mi Lesestück 2. Als Christ im türkischen Militärdienst (I).txt
1. (maḥkilan əšmo annaqqa ʕal i=ʕaskariye yabo, i=ʕaskariyayḏux məqqa basəmto-wa.) I=ʕaskariyayḏi, gdomaṇṇux u=bəsmayḏa w u=lo=bəsmayḏa, uʕdo gdəḏʕət, ya basəmto-wa w ya lo.
2. Ono azzino li=ʕaskariye, lo=maṭina lu=beluk hul ḥamšaḥṣar=yawme, hawxa ba=dkoṯone, bu=gabano w b hano, maǧġallallan. Ḥaroye-wayna.
3. Bəṯr, u=yawmo qamoyo d maʕbarrallan, kul=ḥa maslammallan l beluk, aḥna kəmminale beluk bi=ʕaskariye.
4. W fəlge=d-yawmo mamṭalle u=muklo w huwallan yo, aḥna xilan i=ʕrayto, w ar=rabe d ʕal rišan, ač=čawišat, aṯən mšayalle mərre, mən=noše-hatu?
5. W aḥ=ḥawronayḏi, kul=ḥa məlle ono flan-no. Əmmi aḥna u=šarṭayḏan, di=ṭayuṯo d gaban u=zlam d oṯe li=ʕaskariye, kolozəm mšahəd.
6. W u=šarṭ di=šahada di=ṭayuṯayḏan aḥna hiya haṯe yo. W gdəmmutle ḥamšo=šarṭat ne, w gəmšahdutu, w i=naqlayo ktowutu ṭaye.
7. Aḥ=ḥawronayḏi mu=gabano w m-ano diḏi, ma=tre gabe, kul=ḥa mšahadle lu=goran du=dinayḏe. Maṭən eli, əmmi mšahad. Omanno ma mə=mšahadno, mə=gdomaṇṇo? əmmi qay ma lathət ṭayo? omaṇṇo lo.
8. Hən ḥayriwa lu=gabano diḏi, hən ḥayriwa l ano diḏi, ya əmmiwa u=zlamano, ənsan mšaklo yo bu=šəklayḏan, iḏe w raġle w foṯo, w komər ono lanno ṭayo, yoksa mən-hət? omaṇṇo ṣuroyo-no.
9. Mdamri me d məlli ṣuroyo-no, mi=naqlayo zbəṭṭe kin mini, w maqəmmallan lu=taʕlim.
10. I=naqla qamayto du=taʕlim, huwallan a=tfəngat, əmmi mḥalequ ruḥayxu li=arʕo dmaxu, ʕam i=tfənge, bu=taʕlim hiya haṯe ṣənʕa di=ʕaskariye yo.
11. I=naqla d mḥalaqlan ruḥan li=arʕo mžədlan ruḥan, ṭabi ʕal d mərralli mšahad lo mšahadli, w naqqa aṯi mḥele ʕal aḏni, šaqame, aḏni kayiwo, hawino karr.
12. Hawino hul yarḥo karr. Əzzawayna aṣ=ṣubayiye obənwaylan dars, lo=šomaʕwayno. Faqat bəṯr me yarḥo, ḥəlli aḏni hula w šqila, əšmo=əšmo ftiḥo.

======
JLehrbuch: 19.06. ʕT_Mi Lesestück. Als Christ im türkischen Militärdienst (II).txt
13. Aḏni ftiḥo, w ono, ʕal d kətwayno ono ṣuroyo, w u=tabur, lo u=belukayḏan tane, u=tabur, i=alayiye, ənsan ... Haka kətwa-ze ṣuroye nošo lo=maǧrewa omarwa ono ṣuroyo-no, mi=zuḥṯo daḏ̣=ḏ̣arbe. 
14. Huwe əšmi lu=yuzbaši, mərre d kətyo ṣuroyo. Ono nobačči q aṭ=ṭopat-wayno, u=yuzbaši aṯili qreleli, b lalyo, omər itúx l arke.
15. Mqadamlile, omər ma mən-hət? omaṇṇo ṣuroyo-no, omər hayir, hat ṭayo-hət lo=kuḏʕət d kəthət ṭayo. Ono koḏaʕno hat ṭayo-hət, amma kəmmət ṣuroyo-no. Hat lo=kuḏʕət.
16. Omaṇṇo lo u=yuzbašiyayḏi, ono koḏaʕno zlam ṣuroyo-no, w aḥna noše ṣuroye mšiḥoye-na.
17. Me d hawxa məlli, mʕakəs mini, omər naxane noše kito hawxa, bu=šəklano komṣalən, ḥzalli, hat m-anək-hət? omanne e.
18. Omər m-adyawma azolo, ramḥəl, lə=gṭorenux gabi. Hul uʕdo roḥamwaynux omarwayno nafar ṭawwo-hət w ktowət gabi, amma ramḥəl gəmšadaṇṇux l dukṯo.
19. I=naqqa d hawxa məlleli, omaṇṇo koṭolabno m-alo, šxwa d mšadrətli. Kobaʕno d mšadrətli. Lo=kobaʕno d ono-ze fašno bi=dukṯo daḏ̣=ḏ̣arbe. 
20. Ṣafro qayimina, ač=čawišat ... Ono ṭopči-wayno, ʕal i=ṭope-wayno, w u=xabro azze lač=čawišayḏan, d gnofaqno, w qayimi, lo=maqballe mine. 
21. Mərre zlam ... Hiye d koqodər maṭʕən as=samarat dab=baġle, w maḥət ap=parčayat di=ṭope ʕal ḥaṣayye, i=ṭope d ʕal ḥaṣe dab=baġle məbliwaynala laṭ=ṭurone. 
22. W ʕal aṭ=ṭuronanək məbliwaynala, w eba, i=naqla d mǧarbiwayna u=mḥoyo, b riše daṭ=ṭurone waxt du=talgo, moḥiwayna ab=buġre, lu=ilofo.
23. Ač=čawišayḏi lo maqballe d mofaqli u=yuzbaši. U=yuzbaši kali, w disa fayəšno b dukṯi.
24. Bəṯr m-aṯe mdawamle. Ono, hiya i=lista, d kətyo bu=beluk, lašən i=ʕaskariye, mo w ʕəsri=nafare-wayna, l kulan.
25. Tre=šaxsat, ḥa gəzze qm aṭ=ṭopat, šaxsat gəzzehən qm ab=baġle d koṭuʕni aṭ=ṭopat. Zede, ktowən bi=qawiše gzəbṭi noba, w hawxa bu=šəklano mbawbe-na.
26. Ḥa=yawmo, hənnək kulle kuḏʕi kəmmi l ḥḏoḏe, d ono lo=kuṯwili bi=qawiše, ʕal d ono latno mənne. Lo=kəbʕi kəṯwili bi=qawiše. Yawmo mġaləṭ ḥa may=yazičiye, mak=kaṯowe, kṯuleli bi=qawiše. 
27. ʕašriye qrele məlle, u=kaṯowo koqore, an=nobaččiye, dad əḏʕutu kul=ḥa dukṯayxu əzzoxla.
28. Ono-ste kal komaṣəṯno aʕlayye, naqla maʕlele qole, omər ʕIdo Talay, gzobəṭ noba bi=qawiše. I=naqla d hawxa məlle fṣəḥno, omaṇṇo ay ašər bi=qawiše adlalyo gšoḥalli, saṯwo-wa.
29. I=naqqa d hiye məlle, u=čawiš d kətwa i=noba b iḏe u=lalyawo, omər ašər lə=gṭorina ʕIdo howe bi=qawiše. ʕIdo gəmšadrinale qm aṭ=ṭopat larwal. Wayaxut bi=noba dukṯo ḥreto. Omaṇṇo qay? 
30. Edi lo tlele me qumi! omər hat zlam ṣuroyo, w aḥna mo w ʕəsri=nafare ṭaye ma lo=kuḏʕət lə=gmaǧrina maḥtinalux nobačči ʕal kulan, ʕaǧaba quṭlət kulan, mə=gsaymina b lalyo damixe aḥna? lə=gmaǧrina maḥtinalux. 
31. I=naqqa d məlle omaṇṇo lo=kəzzino ono-ze larwal. Madam ki lə=gmaḥtətli aʕlayxu ono-ze lo=gəzzi, w mḥeleli u=mede d aṯi mine, ono-ste mzaraṭli aʕle zərṭat d rab mam=məḥwoṯe.
32. Bu=ḥalano daməxno, l=azzino lo larwal w lo zbəṭli noba lawġul.
33. Ṣafro xayifo qayimina, w qayəm u=čawišawo maʕlele qole, an=nafare i=naqqa d qayimi, omər b šrolo l kulxu ṭrowe maʕlum, me ʕaṣriye, w hol ṣafro, šanṯo l=azze l ʕayni.
34. W omarwayno ha ʕIdo gdoṯe ghoǧamli, w ha gdoṯeli. W bu=šəklano šapəʕ u=yawmawo-ste, lo=maḥtiwayli bi=qawiše nobačči.

======
JLehrbuch: 20.07. ʕT_Mi Lesestück. Als Christ im türkischen Militärdienst (III).txt
35. W madəmle u=šuġlano. Madəmle u=šuġlano, fayəšno, məqqa d oṯewa, i=naqqa d howewa yawme d šabṯawoṯe, gəzzehənwa aṣ=ṣubayiye l aʔ=ʔəznat, w an=nafare l aʔ=ʔəznat, w i=naqqa d howiwayna bu=bayto gdoṯewa ṣubayiye nuxroye aʕlan. Hul d oṯənwa mu=əzən.
36.W ač=čawišayḏan d gabi, gdəmmiwa laṣ=ṣubayiyan, e kuḏʕutu ʕIdo mə=zlam yo, kuḏʕutu? hat kuḏʕət ʕIdo latyo ṭayo? 
37. W hiye gdoṯewa gdomarwa ono kaṯino, b riše di=šato, wayaxut bu=ʕeḏo, d korazno aʕlayxu, u=dino di=ṭayuṯo mək=komər.
38. I=naqqa d hawxa məlle, haman əmmi ha tux ḥur! amar l ʕIdo, amar l ʕIdo balki mafahmətle. Aṯi qreleli omər tux ʕIdo tux! omər taw! 
39. Mən yo? omaṇṇo ono latno qaroyo, omər taw bu=gabawo di maṣa, motawleli w hiye b gabo, w ǧġilina. Ǧġilina, omər hat lə=gmətyaqnət d Mḥammad kətyo u=nbiyo d aloho?
40. Omaṇṇo latyo bu=mgalyunayḏan ḥatta d mətyaqanne, gud howewa bu=mgalyunayḏan gmətyaqanwayno, omaṇṇo bu=kṯowayḏan layto nbiyo. Lə=gmətyaqanne. Me Mšiḥo peva lə=gmətyaqanno l nošo.
41. Omər öyleyse, hat kuḏʕət Mḥammad mə=škəl aṯi li=arʕo? omaṇṇo mə=škəl? 
42. Omər Mḥammad bari me d howe, bari me d howe b karse di=emo, aloho kṯule, i=šahadaṯe d kosəhḏinala, ʕal əšme, d kətwa u=nbiyo d aloho, ʕal i=kaṯpaṯe i=raste, ʕal u=pol kṯuto-wa.
43. Omanno ono mede hawxa lo=ḥzeli. Bele omər ma lə=gmətyaqnətle? omaṇṇo lo. E omər öyleyse, ono koḏaʕno u=šaxsano mən=šaxs yo. Lə=gmətyaqən bə-Mḥammad.
44. Omər ko mamṭewu mḥaṭo! mamṭalle mḥaṭo, məlleli məlle ʕIdo zbaṭ iḏi, ṣawʕi! hawxa i=ṣawʕaṯe diḏe i=rabṯo mərxole eli, w zbiṭoli, w maq=qaḥrayḏi ḥəngi d ʕaǧəz mini ʕal d lo=komšahadno lo=koweno ṭayo xtoṯe, mədle li=mḥato w xrizole l ṣawʕe, ʕamuqo, w naqla admo komo nafəq.
45. W ḥṣəlle, w ṭəryole hawxa, w u=admo konoḥət. Omər de hawli iḏux w mədlux i=mḥato w mḥay eba hat-ze! hulile ṣawʕi, mafatloli laff ele hiye zbiṭole, w ono mḥeli i=mḥaṭo b ṣawʕi mofaqli u=admo, u admayḏi šaʕəṯ me diḏe-wa.
46. Koməftakaṇṇo m-iḏe d lo=ʕamiqo i=mḥaṭo ġalabe, lo=maʕamqoli xtoṯe, balki m-awxa-wa, w balki-ste u=admayḏe akyam me diḏi-wa, amma qrele məlle li=ǧamaʕa toxu, ḥuru! kulxu!
47. Kibi d omaṇṇanxu bu=dinayḏi, u=zlamano uʕdo mparčqina qarʕe lo=kowe ṭayo. M-iḏe d u=admayḏe latyo kamilo. Diḏe šaʕuṯo yo, diḏi admo komo yo. M-awxa quṭlinale-ste lo=kowe ṭayo.
48. W qam, an=nafare əmmi hawi darang, zan səlqina maština ab=baġle. Omər hatu slaqu w ono w ʕIdo gdoṯina hedi hedi.
49. Bi=sarṣale yo, koṯe talgo b Arzarum, bi=šato daḥ=ḥamši w əšto. Bi=šato daḥ=ḥamši w əšto u=yawmo=qamoyo-wa.
50. W saliqina hiye maḥatle lapkat b iḏe, ono lo, oṯewa talgo, hənnək maštalle ab=baġle, w ono w hiye kalənna larwal, omər ʕIdo omaṇṇo mən yo? omər išallah, tloṯo=yawme=ḥrene disa gḥozenux, ktowət ṭayo.
51. Omaṇṇo kətlux uʕdo amro aʕli, šaqame wayaxut tloṯo=šaqamat ... M-uʕdo w laxaf bas ḥozətli, w lo=koweno ṭayo.
52. W qayəm tamo, mḥeleli a=tre šaqamayḏe, w mu=yawmawo edi u=zlamawo haw ḥzeli w haw mʔamalle aʕli.

======
LB: 01. MT_Mi Lebendig Begraben.txt
1. B šem abo wa bro w ruḥo qadišo ḥaḏ aloho šariro amin!
2. Adlalyo, lalye d šabṯo, tmanyo w ʕəsri bu yarḥo qamoyo, kəmmina... kəmminale oǧak, bi šato dann alfo w təšʕo mo w təšʕi.
3. Ḥaḏ̣irina harke gab Šahino, u zlam di mḥasayto d Marto, d mḥasyo lalye d arbʕo. (A: kmo bu yarḥo?) Ḥamšo w ʕəsri bu yarḥano, yawme d tloṯo, lalye d arbʕo — aloho mḥasela!
4. Ṭəlbina me moran Yešoʕ Mšiḥo, dukṯa howe ʕam a bṯuloṯo, ḥakimoṯo, hanək d lo ṭafən a fanaraṯṯe mu məšḥo ṭawwo, daʕ ʕamalat ṭawwe w di zadiquṯo w di mraḥmonuṯo w dukṯa w i ḥəṣṣayḏa huyo aʕmayye bi malkuṯo šmayoniṯo.
5. W aloho obela i dukṯayo, d mḥaḏ̣role lu ənsan qamoyo, meqəm me d ḥoṭe.
6. Hiya w aʕ ʕaniḏayḏa, i emo w u babayḏa w u ḥəmyono w ḥmoṯayḏa. Aloho oballe malkuṯo šmayoniṯo.
7. Ḥaḏ̣ire ne harke u ahlayḏa, d aṯən me Awrupa, w ġalabe hawina mamnun, d aṯən mann aṯrawoṯanək w ḥaḏ̣iri bi ǧanaza di mḥasayto.
8. W lo təlyolan, ḥatta hul d oṯən, tavda təlyolan w ġalabe hawila marasəm basimo w yawmo basimo.
9. W i mḥasayto fayišo madde d tloṯo yawme, abadan lo reḥo, xəd riše d mḥaṭo, lo reḥo, i naqqa d mšiḥoli bu tabut, abadan ste, xəd əmmətwa, d əmmətwa, bi saʕayayo, d əmmətwa, kala saġ, alo mḥasela.
10. ʕƏlmaṯe, ṭləbbe mini u ahlano diḏa, d aṯən, ṭləbbe mini, d omannanne i qəṣṣa du zboṭayḏi, d zbəṭno me iḏe dann noše, d kətwayne dəžmən w me iḏoṯe dann noše, d hani d kosaymi ḏ̣əlm, koməbli an nafšoṯo, koṭəmrənne ba dkoṯe taḥt i arʕo w ba mʕare, bad dukyoṯo.
11. Ono, qašišo Malke, u abro d qašišo Gawriye u mədhoyo, qašo Malke Toq.
12. Kosamno i waḏ̣ifa di kohnuṯo, xəd i ʕade di kohnuṯo, bann aṯrawoṯani, d kətne ann aṯrawoṯo daṭ ṭangiyat w d koṯən aš šabṭe... d me hawir komoḥən aš šabṭe daḥ ḥarbat w d komoḥən b ḥḏoḏe w d koqəṭli ḥḏoḏe bu aṯrano. Kosamno i xədma di kohnuṯo b Midən w hamda ste b Azəx w b Bsorino.
13. Ono, tmanyo bu yarḥo yawme d šabṯo azzino l Hazax, d soyamno tamo i xədma di kohnuṯo bi ʕito d Azəx, d kətyo i Ndaṯalo.
14. W hamda ste meqəm me d əzzino, aṯili u maktub du beroxo di d Gulo u srinoyo, d əzzino mbaraxno i kalayḏe b Bsorino.
15. Məlli: "Adyawma gəzzino, gəmṣaleno bu ḥušabo d Hazax w me tamo dirak gšopaʕno l Bsorino."
16. Səmli i ṣluṯo yawme d ḥušabo, annaqla tašʕo bu yarḥo, bi šato dann alfo w tašʕo mo w arbʕo w tašʕi, xəd məlli, w tašʕo bu yarḥo. Hano u yarḥo qamoyo.
17. Me d mkameli i ṣluṯo bi ʕito di Ndaṯalo d Azəx w nafəqno lu šuqo w mšayeli, d kobaʕno d əzzino l Bsorino.
18. W u ʕamo... šamiʕi i ǧġaliyayḏi tamo, yaqin kito noše ḥarbe w d kosaymi taḥqib aʕli w d kəbʕi zəbṭili w məblili haka qəṭlili w haka masale d ṭamayiye saymi mu ʕamayḏi, yaxud mu ahlayḏi.
19. Me d šamiʕi, d kəzzino l Bsorino, mtaḥqabbe bəṯri tamo. W ḥzeli ʕaraba d noše qarminoye, d kətwa u šuferayḏa u morayḏa Fawzi, məlle: "Ono xalyo gdəzzino gšopaʕno l Məḏyaḏ."
20. "E", — məlli, — "madam xalyo gəmhalxət, mədlux ḥaqq d arbʕo məštəriye mu ṭarafayḏi, hat ze ḥṭiṯo yo w mbayli ham ste ʕal darbux l Bsorino." Məlle: "Ahla w sahla."
21. W rawəxno aʕme w ḥəlli, i taqsiye mhalaxla b qamuṯan w gah gšəpʕinala, kalyo bəṯran. Ono latli haž, ono, xəd lebi, komhalaxno aʕme, hiye u aḥuno yo, be mən ahl me diḏe kito bi ʕarabe aʕme, bu mənibusano, bu dolmiš.
22. W mhalaxlan, šapiʕina, d əmmina Xrabe Seraf, hiya, hiye ḥzele tamo i taqsiyayo, komtaḥqbo aʕli, w šapiʕina qm u Botaš. Hən ḥəzyalle, qm u Botaš ze bəṯran w hiya komtaḥqbo aʕli.
23. W me bayn ap polis w me bayn i fəlge d Hazax du šuqo šapiʕo w yaqin kətte xabro me ḥḏoḏe w noše lo makəlyole.
24. W huwwe xabro yaqin l ḥḏoḏe, ad darbone ste ftiḥənne d noše, ʕaskar aw... bu darbo lo foyəš.
25. Maṭina bwar d Midən, b Midən rawixi tloṯo me Kafsure, ḥa kəmmile Musa w zʕuro w pire aʕma, hani me Kafsure. Rawixi, ono lo naḥətno, məlli: "Dirak gšopaʕno l Bsorino lašan u beroxo di kalo d Gulo."
26. W i taqsiyaṯe, ono lo ḥəzyoli, u šufer ḥəzyole w noše me Aġrite ste, d kətwayne ba dkoṯonanək, ḥəzyalle, kalayo bəṯran qm i Bolga, tamo i səmsarləke, d kətyo qəm gubo rabo d Midən, e, ono lo səmli mede, aḥna tamo hanək, d kəbʕi, koruxi.
27. Yaqin aḏəʕ, gšopaʕno, yoqsa i naqlayo d noḥatwayno, kətwa bu fəkraṯṯe qəm Midən, gab gubo rabo, hama maydili, maḥtili bi taqsiyaṯṯe, mahazmili, u fəkraṯṯe hawxa wa.
28. Me d ḥərre, lo naḥətno w gəmhalxo i ʕaraba, b qamuṯi mhalaxxe, bəṯr i Kurke, tamo kəmminala i Maxtale d Ǧəbo, ʕayni bi hdamayo, balki mi Maxtale d Ǧəbo əšmo he laf Midən ste, mede l ʕaṣro, ḥamšaḥṣar mətroyat, tamo maṭina i taqsiyaṯṯe, kalayo kliṯo bu darbo.
29. W haydarbo u dolmišayḏan maṭi bwar diḏa, lo maṭi, naqla nafiqi silaḥli tre mi taqsiye, d kətwa ḥewarto w pilaq layto aʕla, w nafiqi l qamuṯi, hama yarixi li dukṯo, d ono kətwayno b šufer məḥalli.
30. Ftəḥḥe u tarʕo w mədde l druʕi, l abəʕno d noḥanno, grəššalli bu zor, mḥallalli bad daḥfat w maḥattalli bayn la tre bi ḥarayto d... yaʕni du taqsi.
31. Hanək tre ne w silaḥli maṣərre ʕayni, maṣərre iḏi laxalf w bi taqsiye bdalle w i taqsiye koqəlʕila.
32. Lo ǧġili lo ʕam more du dolmiš w lo mzaraṭṭe, lo mərralle: "Ya klay, ya l əmmət!" W mede lo mərralle.
33. W maṣərre ʕayni bu šəklano w qləʕʕe, huwwe nuro li taqsiye w koqəlʕo, d əmmina, ʕal am mo w zəd, koqəlʕo bu darbawo.
34. E, ono məftakalli, məlli, u šaxsano, d lo ǧġili ʕam u šuferano w lo mərre mede lam məštəriye, w kala qaruto l Midən. I naqla d doʕər l Midən, d obe xabro lu qaraqol, an nošani, he d lo maṭino l ʕRowən, i ʕaskar me Bsorino aw maq qəryawoṯo gnəḥti lad darbone, lə gmaxalṣili.
35. Harḥalda u šaxsano ste, lebe latwa naḏ̣ifo ko... mən aydarbo hawi ǧġaliye aʕme, lo... ʕAl baxt diḏe howe, i naqla d b Azəx məǧġoli aʕme am more di ʕarabaṯe, w lo ǧġili aʕme w hiye səmle, hedi hano l aḏəʕno, lo ḥzeli ruḥi.
36. Aḏəʕno, maṭino l bwar d ʕRowən. Səmme, bu harakat fhəmli, simalle ṣol i ʕaraba w mhalaxla.
37. Annaqla tamo kəzzeyo u darbano laf i dašto, laf u Dalav, me ʕRowən kito darbo, komoḥe foṯe l tamo.
38. Ono fhəmli, tamo mabramme i ʕaraba w ʕayni w iḏi maṣre mballalli.
39. Tamo komfatši b kisoni, bu qaput w bu čaketayḏi, kəmmi: "Balki kito damanǧa aʕmux, balki kito šalfe w silaḥ aʕmux." Ono məlli: "Palo sarbast hatu."
40. Kokərxi, kətwa mede malyun w šwaʕ mo alfo aʕmi w kətwa u kimləkayḏi w kətwa aʕmi daftar naʕimo di ṣluṯo w kətwa aʕmi taqwim w ag gozləkayḏi, hani, u mede d... hani, d koḏaʕno appe, məfqənne me kisoni w midənne, məblənne, maḥtənne ʕam ruḥayye.
41. Ḥatta i saʕa ʕal iḏi wa, məlli: "Mədxu i saʕaye ste." I saʕaye lo midalle.
42. W məllilalle omanno: "Kosamno bi heviye mənxu, ono zlam qašo no w masuli w ʕəmri basli yo, kobaʕno qəṭlutəlli w lo məblutəlli."
43. Mərre: "Hano latyo šuġlux, hat, kətlux ifada, tre tloṯo yawme ne w i naqlayo gmafəltinalux."
44. W ono mballalli, hedi lo koḏaʕno hayko, b ayna ṭuro, b ayna darbo, l ayna aṯro koməblili, haw koḏaʕno b ruḥi.
45. ʕAyni maṣre w iḏi maṣre, mḥalaqqe xəd mede, d əmmmina, baṭaniye, parda, ʕal u wuǧudayḏi ste, bayn a tre nošani, d noše lo ḥozeli bad darbone. W bayn a ʕrawnoyani mašpaʕʕalli.
46. Yaqin lə gmətyaqanno d noše lə gḥozəlli w mballalli bu darbawo w bu šəklano.
47. I naqla d maḥattalli, mballalli i saʕaye traḥṣar, fəlge d yawmo wa.
48. W bu gabano w b hano baṭ ṭurone, ayko, w i ʕaraba komhalxo, lo koḏaʕno, b darbone latne basime.
49. Nahaye mballalli li qriṯaṯe, d mina nafəqno w mahzamli. Manḥattalli b dukṯo, odake, žxa axur naʕimo, mawtawwalli tamo mede ʕaṣro daqiqat.
50. Bəṯərke ḥəlli, hawi xušpaxušp dəṯṯe. Kamṭallalli čuwal d naylon, məlle: "Mžad raġlux!"
51. Mžədli raġli w grəšše u naylonawo ʕal raġli w ʕal u badanayḏi w maṣərre ʕəl me riši, šubaqo qawyo ʕal u naylonawo ḥəṣṣe.
52. W bu naylonawo komaydi w komaʕləlli w b dkoṯe dkoṯe, i dukṯo, d kətyo raṣt ʕal i arʕo, kogəršili bu čolawo, yaʕni ḥeḏər i qriṯo.
53. Qay? I saʕaye tre hano bəṯr me fəlge d yawmo yo u mede, d fhəmli, məlli, bu čuwalano kəbʕi mḥalqili l gubo.
54. Qay? Ġalabe noše qṭəlwalle bač čuwalat w mḥalqe ne baṭ ṭurone. I naqla d bayn l Sare w l Kiwax ḥazi ǧasade hawxa bač čuwalat, e, w ono koḥošawno, d gəmḥalqili l gubo.
55. W bdalle mede d maṯe mətrowat, zəd, hawxa kogəršili bu čuwalano, gah komaʕləlli w gah ʕal i arʕo kogəršili, komičoki ak kube b ḥaṣi w bu šəklawo.
56. Ono ste ġalabe ʕaǧəzno w aṯi, səmli... w ay w uy w ay w behən diḏi zbiṭ bu čuwalano, d kətwa maṣro aʕli.
57. Ḥa mənne mḥele tre qamčirat ʕal riši, aq qamčirayḏe šəbhiwa l du ḥawlo. Məlle: "Baraz, tarbiyassəz, na štaġəla w ʕəmʕəm žta naye!"
58. Hano hawxa komalli bu lišonaṯṯe, e, mən samno? U amro b iḏe d aloho, nafənno bayn al lappat daḥ ḥanfani, e, xəd əbʕi, gsaymi.
59. W bu šəklawo makraxxalli, marke komakləlli, maḥtili ʕal i arʕo, maṣiṯi, yaqin d noše mi qriṯo lo... ono košomaʕno, koṯe qole daz zoġe, koṯe qole du ʕamo, qriṯo yo, koḏaʕno, hawir diḏa kəbʕi toləlli b dukṯo w bu šəklano.
60. Nahaye mballalli l dukṯo, mərre: "De annaqla bu ḥaṣo va dʕar laxalf!"
61. E, məlli, gubo yo, gəmḥalqili ele w daʕənno w daʕənno hawxa laxalf, ḥəlli, maḥattalli b dukṯo taḥt aʕ ʕole w taḥt u qərram, tamo b dukṯo hawxa naqwo, w mədde qaršo w maḥatte ʕəl mini w faš ḥa mənne silaḥli gabi kalyo w a tre ḥrene azzən bayn i qriṯo, haṯe i saʕaye tre.
62. Hul li saʕaye hawyo əšto, ʕatəm ġalabe, u lalyo ʕatəm, henu aṯən, fayəšno arbʕo saʕayat bu čuwalawo, iḏi maṣre w ʕayne maṣre.
63. Bəṯrke daʕiri a tranək me bayn i qriṯo, fhəmli, aṯən grəššalli me bayn... mu čuwalawo w šralle u čuwalawo m aʕli w mawfaqqalli mu čuwal.
64. Mawfaqqalli w zbəṭṭe b iḏoṯi w mərre: "Mhalax aʕman!" Mhalaxli aʕmayye, maʕbarralli bayn i qriṯo, kəmmi: "Maʕli raġlux, harke gurto yo, harke maye ne flan flan." Nahaye hul d malḥaqqalli l axur b bayto me dəṯṯe w mawtawwalli.
65. Aḏəʕno, d kətyo axur, taḥti tartat wayne, tartat ʕatiqe w kito ʕəl mini u qat d ʕəl mini, kito ebe naʕime, ḥəs dəṯṯe, ad dawsaṯṯe ʕəl mini, kito ʕayla w qarabaləġ.
66. Yasiqi l tamo tre mənne w ḥa fayəš gabi silaḥli, ono yatiwo w ḥzeli, amṭalle naylon qṭiʕo w frəsse ʕal at tartanək bu axurawo w mamṭalle baṭaniye, mərre: "De, mžad ruḥux!"
67. Mžədli ruḥi, mərre: "Fras raġlux!" Frəsli raġli, amṭalle zənǧir, kətwa ebe... kətwaybe zəd me tloṯo mətroyat.
68. Mḥalaqqe la tre raġlayḏi, mqaydənne bu zənǧir w u zənǧirawo maḥatte quflo w qliḏo aʕle, maqlaḏḏe w mḥalaqqe u rišo ḥreno lag gurše, d kətwayne ʕəl mine, tamo ste mḥalaqqe quflo w qliḏo ele w ʕayni maṣre.
69. Šralle iḏoṯi, raġloṯi mqayde bu zənǧir w bag gušre. Bu ḥalawo annaqla pa ya rabb, i naqla d obaʕwayno qoyamno, qiren nofalwa ebi, az zənǧiranək ʕəbriwa b raġloṯi, xd ab bəzmore.
70. W səmli, ṭləbli: "Amman, marfewu raġli." Səmli lo səmli lo naḥiti w l aṯən laf eli.
71. Fayəšno bu ḥalawo hul ṣafro w ono kosamno kazkaz bu axurawo w ṭolabwayno ġalabe u mawtayḏi zəd maḥ ḥaye, d ʕoyašwayno bas saʕaynək, hano yawme d ḥušabo lalye d tre, aḥunone!
72. Komannanxu, i naqla d ġalabe... mede mu mede d komanno, balki koṭoʕene, kul mede, d omanno, ġalabe gyərxo aʕmayxu, elo hano u ozatayḏe komannanxuyo!
73. Hano yawme d ḥušabo, lalye d tre haṯe hawyo aʕmi w manḥatte əšmo d zaytune w kibe qaṣyo d laḥmo w mərre: "Xul!" W lo qadənno oxanno arbʕo ḥappoṯe maz zaytunanək, talli w bəṯrke yasiqi w ḥa mənne bu... ono bu ḥalawo kozobəṭ noba ste aʕli. Bu šəklano haṯe u lalyawo lalye d tre maqḏ̣eli.
74. Aṯi yawme d tre, lalye d tloṯo, aḥunone, annaqla ḥuru w məftakeru w maṣiṯu lu ʕəǧbano, d səmme, hano lalye d tloṯo ebi.
75. Lalye d tloṯo fayəš saʕaye mede l ġyoṭe d yawmo. Aṯən, naḥiti gabi w šralle raġloṯi w iḏi maṣre w ʕayni maṣre. Malwaššalli disa u qaputayḏi, kətwa qaput aʕli, mərre: "Lwaš i qundrayayḏux!" Lwəšli i qundrayayḏi w mədde l druʕoni, mərre: "Mhalax aʕman!"
76. Mhalaxli, mawfaqqalli, d əmmina, mu axur li dərtaṯṯe, ono taḥt i dəsmale koḥoyanno, kaleyo kawmo d ʕafro w ak kefe w kaleyo u rawšo w u nargo ʕal i kawmo du ʕafrawo w kito naqwo, tam qawro, xd i ʕade, ḥfiro, ḥfərralli.
77. Mərre: "Bu rišo marfi ruḥux lu qawrano!" Səmli w lo səmli tav u qaput bu rišo, lo naḥətne, bəṯr mərre: "Bar raġle manḥat ruḥux!" Manḥatli ruḥi bar raġle, de de de bu zor əšmo riši faš ʕeloyo.
78. Amṭalle ah haddat, maḥatte i hadde ʕal riši, zbəṭla riši, ḥa mḥeleli daḥfe, yaʕni d riši lo məpčəq.
79. W naqla grəšše ah haddani ay yarixani ʕal... me riši w hul raġli msawalle u qawrawo aʕli.
80. Aḥunone, komannanxu ḥərfe, d lo bu noquṣo d omanno, mede bu zawwudo lo komannanxu.
81. Ono məlli: "Kosamno bi heviye mənxu, saġ lo qurutəlli w qṭaləlli w qəm Mšiḥo, ṭolabno l Mšiḥo, d lo ḥošawxuyo ste ḥṭiṯo, kobaʕno, ono saġ lo qurutəlli!"
82. Mərre: "Hano latyo šuġlux, ḥamšo daqqat gfayšət bu qawrano w gməfqinalux." W balki ste i naqlayo, yaqin, balki ʕaskar aṯi ʕal i qriṯo, ya komšayli, amma ono lo koḏaʕno.
83. Maḥ ḥamšo ono fayəšno bu qawrawo, konoḥət u ʕafro l femi w bu ḥalawo w ay w uy w kosamno hawxa "amman daxil".
84. W hənne mayalle me ḥeḏori, mayalle me ḥeḏori, məḥləf d mərre ḥamšo daqqawat, i saʕaye ʕal iḏoṯi wa, aḏəʕno, bam məqqa manḥattalli, tre saʕayat w ʕaṣro daqqat fayəšno bu qawrano. Ah haddat aʕle griše.
85. Bəṯr me tre saʕayat w ʕaṣro daqqawat ʕatəm u lalyo, ḥəlli, aṯən a tloṯo, tlalle ah haddat m aʕli, heš kətwa ebi ruḥo, mofaqqalli, mḥela ebi i hawa w daʕiro i ruḥayḏi eli w disa madʕarralli l dukṯi lu axurano.
86. Disa maṣərre raġloṯi w mḥalaqqe u zənǧirawo lag gušre w maqlaḏḏe bu quflo qliḏo d laltaḥ w b lalʕal ste. Hano annaqla lalye d tloṯo yo.
87. Aṯi yawme d tloṯo, lalye d arbʕo, i saʕaye baš šawʕo du lalyo, d lalye d arbʕo, naḥiti gabi a tloṯo w amṭalle ḥa ḥreno aʕmayye, d kətwa qaroyo, yaqin, bi qriṯo.
88. Qay? Mi naqla d mballalli, ono oḏaʕwayno qole da tloṯo šaxsani, d məǧġoliwa aʕme. W bdele komǧawbili annaqla u qaroyaṯṯe ʕal u dino.
89. Komalli: "Ma hat komaqablət i tawra?" Omanno: "Komaqbanno i tawrayo, d aloho kṯiwole w hiwole l Muše u nbiyayḏe."
90. "Komaqablət a nbiyye?" Omanno: "Komaqbanno a nbiyye kulle, d kənne bi tawra." — "Məqqa?" — "Arbʕo w ʕəsri nbiyye."
91. Hiye komalli: "Ġalabe ne, zəd me tlaṯmo w šawʕi nbiyye w alfayo." — lo koḏaʕno məqqa.
92. Omanno: "Aḥna hafqa kəḏʕina nbiyye." Omər: "Komaqablət a nbiyyani?" Omanno: "E." Omər: "U mgalyun?" Omanno: "Komaqbanno u mgalyun ste."
93. Ah hudoye kəmmi, ʕAzro u abro d aloho yo w hatu a mšiḥoye kəmmutu, Mšiḥo u abro d aloho yo."
94. Omanno: "Ah huḏoye kəmmi ʕAzro w lo kəmmi, ono lo šaməʕno w lo koḏaʕno appe, d kəmmi, le aḥna kəmmina, Mšiḥo u bro u abro d aloho yo w aloho yo, hawo d l omər u xabrano, komankər u mgalyun mu arʕo lu qarʕo. Aḥna, haṯe yo u imanayḏan, hawxa komhaymnina w hawxa komawdina, d kətyo Mšiḥo u abro d aloho, i məlto d me feme d aloho, d lwəšle ǧasad, hawi u abro d aloho w maxlaṣlelan."
95. Omər: "Bəṯr ʕal diḏan mən kəmmət, ʕal qurʕan?" Omanno: "Ono u mede, d lowe bu mgalyun, laybe d omanno, d mətyaqanno l mede ḥreno, i naqla d u mṯabatwayle, ahla w sahla, ʕal ʕayni, lo kamṭe baḥs diḏe."
96. "Mən kəmmutu ʕal u nbiyyayḏan?" Omanno: "U nbiyyaṯxu, latyo əšme kṯiwo lo bi tawra w lo bu mgalyun. Yoqsa qay komaqablina u mamro, komaqablina a nbiyye, d kətne a nbiyye day yuḏoye, d kətwayne bi tawra, w i tawra, d kətyo ʕayəd day yuḏoye, qay komaqablina a nbiyyaṯṯe, d hanək walaw ay yuḏonanək ṣləwwe Mşiḥo, elo lə gmaqabliwayna a nbiyyaṯxu?
97. Hatu ġalabe mu mamro du mgalyun, komwaṣfutu u mgalyun w ko... kəmmutu w mwaṣfutu Mšiḥo w i Ndaṯalo, bas hanək lə gmaqabli ḥḏo nəṯwəṯto me du mgalyun, qay komaqablina a nbiyyaṯṯe w iḏa d dəṯxu howewa əšme kṯiwo, qay lə gmaqbalwayno dəṯxu?"
98. Omər: "Palo komər Muše: "U nbiyyo aloho gmaqəm nbiyyo mann aḥunonaṯxu, i nafšo d lo šəmʕole, ghəlko mu ʕamayḏa!"" Omanno: "Muše ʕal Mšiḥo məlle."
99. Omər: "Kale Dawiḏ..." Omər: "Lo, ʕal diḏan məlle." Omanno: "Lo, ʕal Mšiḥo məlle." Omər: "Kale Dawiḏ komər: "Aloho komər, hat u abrayḏi hət, ono mawlaḏlilux adyawma." Omər: "Hawo lu nbiyyayḏan komər, i naqlayo diḏan ʕam aloho wa. Aloho hawxa komalle: "Hat u abrayḏi hət, ono adyawma mawlaḏlilux." Omanno: "Dawiḏ ʕal Mšiḥo komər hayo. Hayo ʕal Mšiḥo məlle, lo ʕal dəṯxu."
100. W məlle: "Ma hatu kowe d obutu a bnoṯaṯxu l diḏan elan?" Omanno: "Lo, aḥna lə gbinanne." Omər: "Iḏa d hanək moṭən?" Omanno: "D hanək moṭən dlo bu ḥamdeḏan, bašqa yo."
101. Omər: "I naqla d diḏan, bnoṯe me diḏan, moṭən lann abnaṯxu, hat kombarxətte?" Omanno: "I naqla d mhaymni b Mšiḥo, gəmbaraxnanne." Omər: "Qay lə gəmhaymnina b Mšiḥo?"
102. Omanno: "I haymonuṯo d b Mšiḥo, kətla šarṭat, i naqla hayo d əṯyo w məṭyo l zlam me diḏan, l abro me diḏan, d mhaymno b Mšiḥo w ʕəmḏo, maʕmaḏna, gəmbaraxna. Lo, lo, lə gəmbaraxna." (haṯe u medano larke məlleli).
103. Bəṯr məlleli: "Komaḥarmət an noše bi ʕito." Omanno: "Ono lə gmaḥramno noše bi ʕito." Məlle: "Bele, aḥna šamiʕina, d komaḥarmət niše, gawre, flan." Nahaye haṯe lə gmoraxna aʕmayxu, ann aḥunonayḏi, hayo qəṭʕinala marke.
104. Balki ono w hiye mǧawablan ʕal haṯe ste. Məlli: "Ono u mdabrono, i naqla d kətno u rayyəs di ʕito, u šaxs d lo mhaləx baq qonune d Mšiḥo, som ḏ̣əlmiyye, som lo ṭawwuṯo, som gnowo, d som ḥarbuṯo, anǧax wa anǧax u nošawo komawfaqne mi ʕito.
105. Yoqsa ono dayəm maširono no ʕal u ʕamo, d oṯe li ʕito w som i ṭawwuṯo, hon mšayne w rəḥmi ḥḏoḏe w maraḥqi ruḥayye maḥ ḥəṭyawoṯo, ono haṯe komanno lu ʕulmo." Haṯe məlleli hul larke w saliqi lalʕal, aḥunone, lalye d arbʕo.
106. Hawi i saʕaye tre, bəṯr me fəlge d lalyo, naqla ḥəlli, naḥiti a tloṯo gabi
107. Mərralli: "Məd w axul gweto!" Ono obaʕwayno, howeli fərṣa, oḏaʕwayno, gməqṭənno, omarwayno, howeli fərṣa, hama d məǧġənno bi masale di diyane.
108. Məlli: "Aḥunone, amṭalxulli gweto, hawyo i saʕaye tre bəṯr me fəlge d lalyo, lalye d arbʕo yo, koməxloṭo i saʕayani bu imomo, yawme d arbʕo, ono lo koxanno tawšiṯo, ono gweto lo koxanno. ʕAl hayo, d kətyo lalye d arbʕo, i saʕaye tre bəṯr me fəlge d lalyo, hawi ṣawmo."
109. Mərre: "Naxwa məd, xul zaytune!" Mədli ḥḏo ḥabṯo, hayo ste, koyomenanxu, fəlge du galdayḏa lo čik b femi, maḥtoli bi dukṯo.
110. Mərre: "Qay lo kəxlət?" Məlli: "Lo mərlilalxu, ṣawmo yo?" Mərre: "Bele." Omanno: "Hwawu inan, walaw lowewa ṣawmo ste, m aṯməl d qwərxulli bu qawrawo, u nafasayḏi kali w lebi l muklo lo kəzzeyo.
111. W qayimi mədde u muklawo, xəd kətyo, maʕlalle lalʕal w mədde, šralle raġli, mərre: "Mhalax, aṯməl ġalabe bu qawrawo saymətwa ʕəmʕəm, ṣanki noše koḏaʕlux, ṣanki noše komšayəl aʕlux.
112. Hat kəmmət: "Balki hawxa soyamno ʕəmʕəm, kalne ḥeḏori gšəmʕi qoli, gdoṯən maxalṣili, ma man kətle haž minux w koḏaʕlux?"
113. Omanno: "Aḥunone, qay ma ono omanno, ḥatta d an noše əḏʕili, ono hafqa d ʕafro no, qay an noše gmaʕaǧzi ruḥayye w kərxi aʕli?
114. Ono kokoraxno, ono basli aḥ ḥayayḏi, u ʕumrayḏi basli yo, ono kosamno heviye mənxu, d maḥtutu tfənge aʕli, lo bu amrayḏi d omanno, ono qatəl, hatu qṭaləlli w bas obutəlli i əzyaṯe.
115. Ma qay, kəmmutəlli, ma man kokorəx aʕlux, ono omanno, ḥatta d an noše kərxi aʕli? Ono bas yo.
116. Zatan ono, heš ono, d kətwayno bayn u ʕamayḏi, məlli: "Yawmo d noše məblili ḥṭiṯi b qḏolayxu, noše l obe mede aʕli w ṭro məqṭənno b əzya, ṭro moyaṯno b əzye, ṭro moyaṯno b əzya rabṯo!"
117. W mədde, qayimi, šralle raġli əmmi: "Annaqla gməblinalux l dukṯo basəm marke.""
118. "E", — omanno, — "mamnun koweno, i naqla d maḥtutəlli b dukṯo raḥa, w koyomenanxu, lo mʕaḏbutəlli, maḥetəlli b dukṯo, walaw u axurano, d kətno ebe mamnun no, hama lo mʕaḏbutəlli hawxa, lo mṭamrutəlli, ono saġ.
119. Walaw d oḏaʕno, d oḏaʕno, man hatu, ann abne d man hatu, u bayto d man yo, w walaw an nošayḏi d oṯən bəṯr u tarʕo, lo komanno "toxu laf eli!", hama i əzyaṯe l obutəlli w lo haqqa mʕaḏbutu u ǧasadano.
120. Haka d mʕaḏbutəlle, gmoyaṯno, madam gmoyaṯno, qṭaləlli, madam lo kəbʕutu qəṭlutəlli, lo mʕaḏbutəlli, w i naqla d mʕaḏbutəlli, ono raḏ̣yo no, d qəṭlutəlli, basli maḥ ḥayayḏi!"
121. Əmmi: "Hano latyo šuġlan. U šuġlo d hanək, d maytallallux larke, hanək, hanək kəḏʕi, mən gsaymi, aydarbo gəmʕaḏbilux.
122. W ḥalbuki hanək wayne mi saʕaye qamayto w hul li ḥarayto.
123. Əmmiwayli: "Ma man maytelelux?" Omanno: "Lo koḏaʕno!" — "B ayna u aṯro hət?" — "Lo koḏaʕno!" — "M ayko zbəṭṭallux?" — Omanno: "Koḏaʕno, bayn l Midən w l ʕAraban zbəṭṭalli, bas l ayko maytallali w ayko no w ayna aṯro yo, omanno, lo koḏaʕno."
124. W b šroro l oḏaʕwayno, ayna yo, ayko, qriṯo yo, bas i qriṯaṯe, d kətwayno eba, kul waxt u malla, d oṯewa u waxt du neḏ̣oyo, solaqwa ʕal i manura w mnaḏ̣ewa aw waxtat, xəd kətyo i ʕadaṯṯe, mkamewalle.
125. W hamda ste bu aṯrawo kətwa qole d hani daf fabriqat du patrol, ono omarwayno, bayn i qriṯo ne. Həngi hawxa tap tap tap dəṯṯe oṯewa bi dukṯayo w bu aṯrawo bi qriṯayo.
126. Hani šomaʕwayno, oḏaʕwayno, b qriṯo no, bas ayna qriṯo yo w ayna aṯro yo, lo koḏaʕno.
127. W mədde... mərre: "De qum mhalax aʕman!" Šralle raġli w mədde l iḏoti, maṣrənne w ʕayni maṣre, mawfaqqalli mu baytawo, xəd əmmina, mu baytayḏan, d əmmina, me qəm Mar Zoxe, məblili taxminan hul qum Mar Yaḥqub, hawxa kosamno taxmin mballalli l bayto ḥreno.
128. Mawtawwalli b dərto rwəḥto, ḥəlli, kito odawat ḥeḏər i dərtaṯe, dərto rwəḥto, kito eba spindarat, taḥte ʕayni hawxa ḥozewayno.
129. W qayimi, mədde l druʕi, mərre: "Qum!" W ḥəlli, kaleyo naqwo bu zor, d noḥatnole.
130. Mərre: "Nḥat, laltaḥ odaye yo!" Naḥətno, naḥiti a tloṯo aʕmi w amṭalle aǧ ǧulanək, d kətwayno damixo aʕlayye.
131. U lalyawo amṭewallalli lu axurawo, lo ṭralle domaxno appe, amṭewallalli hežinu dawšak karyo w mxadde, maḥatwallalli ʕəl mi mšammaʕayo, d kətwa bu axurawo, w amṭənne hanək ste, frisənne taḥti.
132. W u futerayḏi w u firayḏi, i naqla d maḥatwallalli bu kiso hanək ste, kul dukṯo, d əzziwayno, yaqin amṭənwanne, maḥtənwanne ḥeḏori, lo ḥozewaynanne, hanək ste maḥtənne tamo w saliqi.
133. U naqwawo, kəpwaybe ʕəl mini mede, i naqla d kətwayno damixo, maʕlewayno iḏi, qayṯowa iḏi bu aqər, u aqər d ʕəl mini ʕafro w u šuro ʕafro, i xaṣraṯe ʕafro w bi xaṣraṯe ʕafro, omarwayno: "Ya rabb, u ʕafrano aydarbo kokole ʕəl mini?"
134. W mqayadde ḥḏo raġlo me diḏi w mḥalaqqe disa u quflo qliḏo ela w u gabo ḥreno, u rišo ḥreno, palo taḥt i arʕo yo, lo koḏaʕno annaqla.
135. Nuhro w nahiro, xəd riše d mḥaṭo, be aydarbo am miṯe taḥt i arʕo koḥozən nuhro, nuhro lə kḥozeno. Mballe hawo ste, maṣərre, be ayko lo koḏaʕno, w saliqi.
136. Mede, kibe zəd me fəlge d mətro, u naqwawo, maḥatte dape ʕəl me dape ʕafro, ʕəl me ʕafro kefe w ʕafro, nahaye, mede zəd me fəlge d mətro mlalle u naqwawo ʕəl mini w azzehən.
137. Fayəšno taḥt i arʕo ʕatəmtayo, i saʕaye tre bu lalyo, lalye d arbʕo.
138. "Ya rabb, haw ṣabər li ruḥaṯe! Ya rabb, haw ṣabər lu ǧasadano! Ya rabb, i ruḥo maṭyo lu nafas ḥaroyo!
139. Ya rabb, šqal i ruḥayḏi! Ele kobaʕno minux, moran Yešoʕ Mšiḥo, d aḥ ḥəṭyawoṯayḏi, xəd u gayoso, be məqqa ḥaṭoyo wa, bi saʕaye ḥarayto mʕaḏəb aʕmux, mbasamlux bi malkuṯayḏux.
140. Ya rabb, hawxa mamnun no, d moyaṯno w ono baz zaneǧərani, balki ono ste howeno šoriko baḥ ḥašanək, d mtaḥməlilux məḥlofan, mbasamli bi malkuṯayḏux!
141. Ya rabb, xəd Maryam i ḥaṭayto, maqbal i saʕayaṯe w šqal i ruḥayḏi.
142. Ya rabb, aydarbo d Yawnən b gawe di nuno, baʕ ʕəmqe du baḥar, huluxle ǧagar w ṣabər, ya rabb, haw ǧagar w ṣabər li ruḥaṯe, komiʕaḏbo bu ʕaḏabano taḥt i arʕo ʕatəmtaṯe.
143. Ya moran, Yešoʕ Mšiḥo, hattət u mʕawnono w kul w hattət d manhallux, u nuhrayḏux bann asasat di maqbara, d kətwa ʕatəmto, w mbasamlux ar ruḥoṯo dam miṯe, d kətwayne baʕ ʕəmqe taḥtoye, bam manezəlanək d taḥt i arʕo.
144. Ya rabb, hawxa u nuhrayḏux manhər ʕal i ḥaṭoyuṯayḏi w d obətli ṣabər hul di ruḥayḏi məšqolo, ya rabb, hawli ṣabər!
145. Ono latno ṭaw me flan kas, d kətwa ḥawri mayəṯ.
146. Ḥawri wa Ḥabibo d be flan kas, d əmmina, d be Muqsi Ṣare, d be Tume. Ḥawri wa, flan kas ḥawri wa, flan kas naʕəm mini wa, flan kas hawxa. Ya ǧasad, lo zayʕət w msaybar, i saʕaye... komanno am medonani — w ya rabb, haw ṣabər li ruḥaṯe."
147. Komannanxu u mede b noquṣo, anǧaq d koṯawno, am medonani ḥrene, d ḥzalli, ann aḥunonayḏi. Bu medano ṭləbli.
148. Ono, ʕayni ṭime taḥt i arʕo, koḥozeno, u qawro ʕatimawo hawi odaye ʕelayto, komaʕleno ʕayni, lə gḥozeno u ʕəlyo du qṭorawo.
149. Kito ebe bu baytawo hawir diḏe koḥozeno u qabro d Mšiḥo, hawir du qabrawo, xəd i naqla d əzziwayno, aḥ ḥasye dar rum kalənne kul ḥa bi dukṯaṯṯe, bu mqamaṯṯe yatiwe w koməǧġoli ʕam ḥḏoḏe.
150. Koḥozeno u qabrawo d Mšiḥo w hawi bu šəkəl du... di qubayo d Kolən, hafqa ʕelayto, kuyo šəqqat šəqqat w kuyo ʕəsri šəqqat i qubayo du ṣlibo ʕəl mini.
151. W koḥozeno Maryam w Mšiḥo w aḥ ḥasyanək, koməǧġoli ʕam ḥḏoḏe, xəd šaxs, d howele ǧəvate rabṯo, hawxa hawili ṣabər w koḥozeno baynoṯayye bas maḥ ḥasyayḏan, ḥasyo Afrem tamo, xəd kobeli ǧagar, d lo zayʕət!
152. W bu šəklano ono w hani w ono hawxa ṭabi ono šanṯo layto, ono hawxa ʕayni ṭime w bu ṭyomo zatan ṭime w ftiḥe ḥa yo, le i naqla d koṭoyamnanne, koḥozeno u medano, d korowəḥ w kowe ǧġaliye w kobəsmo i ruḥayḏi: "Ox ya rabb, mbasamluxli, ya rabb, huluxli ṣabər."
153. Hano u medano anǧax bəṯr, hano komoleno u banṭano bi ǧġaliye, elo am medonani b kṯawto, d yotawno w koṯawnanne, henu gmoleno banṭ, d kul mede, d ḥzeli, mawḏaʕnanxu, ann aḥunonayḏi. Koyomenanxu b aloho, xabro b ḥamd diḏi xətlaf lo komanno. U mede, d ḥzeli, hayo kosohaḏno.
154. Bəṯr maṯe, aḥunone, yawme d arbʕo yo, hawi mede fəlge d yawmo annaqla, e, i ruḥo disa ʕayiqo aʕli, qayəmno mfatašli. Hawir diḏi məqqa u qawrano taḥt i arʕaṯe rwiḥo yo, ḥəlli, kibe mede dukṯe d tre nvinat w hawir kəzzino bəṯr u zənǧirayḏi. Kale u zənǧirayḏi maṣro b qayso du avi, kibe xəd, d əmmina, d boriye di sopa.
155. Omanno, demakki hano balki naxa gušre ne ʕəl mine. Komaḥanno iḏi ʕal riše du qaysawo, kale taḥt u ʕafro w kale u zənǧirayḏi maṣro ebe, koḥanno, u zənǧirayḏi tamo, layto ebe quflo qliḏo. I naqla d nafiqi, ǧġili ʕam ḥḏoḏe "koyo, koyo". Ḥərre b kisayye, ḥa mənne, yaqin dralle u quflawo bu darbo, ayko.
156. Nahaye omanno, de gšoreno ruḥi mi... mano, mu qaysano, i naqlayo d howewa u quflo ebe ste, ggorašwayno u qayso me taḥt u ʕafrawo, disa gšolaḥwayno u zənǧirawo, elo ḥəlli, d latyo qufəl, šreli.
157. Bəṯr d maḥanno iḏi bara diḏi, koḥanno, kale qayso ḥreno, ha? D lo šorene w bəṯr oṯeno maṣənno ruḥi, lo mətfəqno ʕal hano. Gdəmmi: "Košrele ruḥe". W aḏ̣ ḏ̣olume zəd gəhni aʕli.
158. Qayəmno, aḏəʕno, hano kit ebe kalame, d kətwa ebe maṣro, omanno, daqana disa maṣənno ruḥi, qayəmno bu šəklano, šreli ruḥi, šreli ruḥi w aṯino.
159. Omanno, gəmǧarabno ruḥi ʕal i dukṯaṯe, d manḥattalli ela, ʕaǧaba gqodanno fotaḥne aw lo.
160. Šreli u zənǧir w aṯino, mḥeli w lo moḥət, aḥunone, xəd moḥət b šuro d čmənto, səmli w lo səmli, d ləbṭi aʕli ad dapanək, d kito hafqa kefe w ʕafro aʕlayye ʕəl mini, lo labiṭi.
161. Disa aṯino b ḥaznitiye rabṯo, aṯino, maṣəlli disa u zənǧirawo diḏi bi dukṯo, d šreli, bu qaysawo du avi, d kətwa taḥt u ʕafrawo diqo, me laltaḥ diqo w lalʕal maḥtyo taḥt u ʕafro w aṯino.
162. W annaqla disa məlli: "Tamam. Ruḥo fayəšlax, lo fayəšlax ġalabe, uʕdo gməšqolat w hič gmibasmat ʕam, ʕam u morayḏax bi malkuṯo šmayoniṯo, haw ṣabər l ruḥax!" Hawxa komaqweno b lebe d ruḥi, aḥunone.
163. Hawi bəṯr me fəlge d yawmo, ono, u nafas kali aʕli.
164. Hawi ʕaṣriye mede baš šawʕo ʕaṣriye d ḥamšo annaqla. Ono haw aḏəʕno ruḥi. U mede, d ḥzeli ruḥi, kale femi bayn u ṭino w mayeli m aʕli dukṯo, d kətwayno damixo, femi čik bayn u ʕafro w annaqla kogorašno nafas mu ʕafrawo, ʕal d u nafas kali aʕli, w bdeli hawxa bu ḥalawo... lo koḏaʕno ruḥi.
165. U mede, d ḥzeli, kalənne noše, komaqalbili li xaṣraṯe laṯe.
166. Lo kəmmət, hani aḥ ḥanfe naḥiti, a tloṯo, ḥərre, ftəḥḥe u naqwawo ʕəl mini w der lalyo annaqla lalye d ḥamšo, i naqqa d hawxa ǧarili, u lalyo d xolaṣno marke.
167. Naḥitit, kalino bu ḥalawo, komaḥti iḏayye ʕal ad damare d iḏoṯi, komaḥti ʕal gawi, komaqalbili li xaṣraṯe w laṯe, naha, ʕal d ftəḥḥe u naqwawo ʕəl mini, šqili hawa, i ruḥayḏi daʕiro w basəmli w aḏəʕno ruḥi.
168. Koḥanno, kalənne hənnək, komoḥən i ʕalaktrike, hawxa b daqni w ko... ʕayni komaḥti, d lo bi ʕalaktrikayo ḥozeno.
169. Taḥt i arʕayo ste komaḥti iḏayye ʕal riši, komaṣri ʕayni w bu ḥalano, yaqin be veǧa məqqa fayiši bara diḏi hul d...
170. Be ḥamd ʕal d saymiwa bašqən aʕli, naḥət l gawi w mḥeli i tapəškayo laf alle w səmme... omanno: "Laybi w xalaṣ, ono gmoyaṯno!"
171. Məllilalle: "Kobaʕno d quṭlutəlli w bas mʕaḏbutəlli, gmoyaṯno. Zatan koḥozutu, maṭino li saʕaye du mawto."
172. Mərre: "Aḥna lə gqəṭlinalux, anǧaq hanək d amṭallallux, hanək d əbʕi qəṭlilux w me d əbʕi d saymi..." E, hawxa əmmiwayli.
173. W qayimi, səmme lo səmme, lo xili, mawsaqqe u muklawo dəṯṯe, bas ṭralle i ṭlamṯo du laḥmawo tamo bayn u naylon w yasiqi.
174. ʕAyni maḥṣalle u naqwawo, rəmarəm dak kefe hawi, maḥatte ad dape, mlalle u ʕafro w ak kefe ʕəl me ḥḏoḏe msawalle.
175. I naqla d komolən b ha d fəlge d mətro hul feme di dərto, yaʕni mi arʕo komisawyo, man d oṯe, amerika, rusya, ʕmum dad dawlawat qəlbiwa, noše lo koḏaʕwa, ayko no, mhalax ʕal i arʕo, m ayko kəḏʕi noše, kit taḥt i arʕo.
176. W iḏa d oṯe u ʕamo ste, abadan, xəd layto tə mede w lo... lo košomaʕno, lo qole d ənsan lalʕal w məqqa d maʕleno qoli, noše lə gšoməʕ me taḥt i arʕo.
177. Bu šəklano fayəšno, aḥunone, me d saliqi, w i saʕaye traḥṣar w fəlge wa, ḥəlli, hawyo ḥḏo, qayəmno bdeli bi ṣluṯo d fəlge d lalyo, d lalye d ḥamšo.
178. W mṣaleli, maṭino lalye d ḥamšo, koṯe komər: "Ṣafro nfaq Šəmʕun kifo men beṯ asire, wa b lilyo nfal šəšloṯo men iḏay Fawlus w b lilyo qore... da ḥṭiṯo."
179. Komər: "B lalyo nafəq Šəmʕun u kifo mu bayto du ḥapəs, ftiḥi at tarʕe du farzlo qume. W b lalyo šarən ak kalamčawat me iḏe d Fawlus.
180. Omanno: "Ya rabb, i ṣluṯaṯe qadər yo, aydarbo mawfaqlux Fəṭrus mu ḥapəs w ftiḥi at tarʕe du farzlo qume. Qadər yo d fətḥət, ya rabb, u tarʕano qm i ḥaṭoyuṯayḏi.
181. Be aydarbo šrelux ak kalamčanək me iḏoṯe d Fawlus, ya rabb, qadər yo, d aq qaydani, d kətne maṣre b iḏoṯ... b raġloṯi, d hat šorətte w maxalṣətli.
182. W iḏa lo lo ste ya rabb, ono mamnun no, d šəqlat i ruḥayḏi w maxalṣətli mu ḥalano.
183. Moran, raḏ̣yo no. W kibux maxalṣət, šəqlət i ruḥayḏi w qadər yo. Qadər hət, d maxalṣətli marke ste."
184. Me d mkameli i ṣluṯaṯe, brəkli tloṯo bərke, məlli: "Ya... tloṯo ṣlibe, ṭrəḥli ʕal foṯi, məlli: "Ṣlibo, hayo haw ḥaylux! Ya ṣlibo, d kəthət saġ, maḥwi bi saʕayaṯe i quwwayḏux."
185. Disa azzino, šreli u zənǧirawo, disa ʕayni mu dirakawo, d kətwa maṣro ebe, w aṯino disa, omanno, heš d kito ebi ruḥo, he du nafasayḏi disa lo kali, gəmǧarabno disa, ruḥi bemaʕna, ʕal u naqwano d manḥattalli ele.
186. E, aḥunone, dape ne, ad dape maḥte ne ʕal feme du naqwano w ʕəl mad dape kefe, ʕəl mak kefe ʕafro w msawyo hul feme di dərto.
187. Mḥeli, səmli w lo səmli, xəd moḥət bu šuro, mḥeli da tre, lo labiṭi w iḏoṯi komaraʕli w i laše ko... rǧəfto yo aʕli, ʕal d lo fayəšwa ebi ḥaylo.
188. Omanno: "Ya rabb, haw ḥaylo li ḥaṭoyuṯayḏi." W iḏi i raste mašaġloli, mašaġloli ʕal dapṯo, naqla i dapṯo laqqəha w naqla naḥito i dapṯayo, aḥunone.
189. Me d naḥito i dapṯo, omanno: "Tamam hawyo dukṯe d iḏoṯi, m uʕdo w hul ṣafro gəmxabaṭno. Balki d nofaqno, xəd u ḥəldo, d komxabəṭ, hul ṣafro gəmxabaṭno."
190. I naqla d meqəm fəlge d yawmo wa d mxabaṭli, yawme d arbʕo, ono walaw fəlge d yawmo bi dərtaṯṯe ste obaʕwayno nofaqno, qəṭlili ste, aloho səmle i naqlayo, d lo ftiḥ u tarʕano qumi, i naqlayo fəlge d yawmo, d nofaqwano, gqəṭliwayli bi dərtaṯṯe.
191. Elo uʕdo annaqla tre bu lalyo, lalye d ḥamšo yo, i saʕaye tre bu lalyo yo, mkameli i ṣluṯo w naḥito i dapṯayo baš šubhe d aloho w naqla əšmo d ʕafro naḥət iḏi čiko ʕəl mi dapṯo ḥreto, grəšli i dapṯayo ste.
192. Me d grišoli u ʕafro, ak kefe, haqqa i kefo, d əmmina, xəd tre kiloyat, tloṯo kiloyat konəḥti bəṯre ḥḏoḏe.
193. Ḥəlli, ftiḥ naqwo naʕimo: "Ox, haṯe i šmayo yo!"
194. W mḥalaqli iḏi li dapṯo ḥreto, naḥito w ftiḥ, fayišo i farše, i kefo rabṯo, d kətwa ʕal feme du qawrano.
195. Mḥeli bi kefayo smixo l feme di sapṯayo du qawro, fayišo qəmto.
196. Qayəmno mədli u qaputayḏi, maḥatli ʕal druʕi, u zənǧirawo ləfli ʕal qḏoli w i qundrayḏi abəʕno, omanno: "Lə gmobanno i qundraye, balki bag gurwe ṭaw lo šəmʕi qole, d raġli nofaqno."
197. Bəṯr məlli: "D howən qəm feme... a tloṯo noṭurani, d kətwayne silaḥli, ḥeḏər u qawrayḏi gqəṭlili, walaw luyo i qundraye b raġli ste."
198. Omanno: "Lə gmobanno u qaput, yaquro yo." Ḥatta u qaputano Saro, i aṯto d Išəʕ b de ʕamman Šabo, hiya ḥatta šqiwaylaliyo, huwwaylali, i naqqa d aṯino l almanya. Aʕmi yo w mədli u qaputawo, maḥatli ʕal druʕi w nafəqno.
199. Omanno: "Ya rabb, haṯe i šmayo..."
200. Ṭreli i dəsmalayo, d kətwa ḥəṣto ʕal ʕayni, ṭəryoli tamo.
201. Ono lo oḏaʕwayno, u futerayḏi w u firayḏi maḥtənwanne hanək ste b xaṣra, fayiši tamo, l oḏaʕwayno, tamo ne, yoqsa gmadwaynanne. Hama fayiši li ḥšara w lat tešəbḥoṯo d aloho, d aloho mbahdalle.
202. W nafəqno. Aḥunone, koyomenanxu bu alohawo, d əmmutu u medano, d komanno hič layto ebe xətlaf.
203. Nafəqno ʕal feme du hnano, yasəqno, i dərto yo, korohaṭno, kobaʕno haman, ḥəlli, komičəkno bu ṣalonaṯṯe, d koʕobər lu baytaṯṯe, way, haman daʕənno ʕal iḏi i raste.
204. Ḥəlli, šuro yo, u šuro, məlli, məqqq d howe ʕeloyo, gəmḥalaqno ruḥi.
205. Mḥalaqli ruḥi, mede, latwaybe qumṯo u šurawo w əšmo hawxa. Nafənno ʕal i arʕo w naḥənno, kaše yo.
206. Me d naḥətno bi kaše i saʕaye tre bu lalyo, bəṯr me fəlge d lalyo. I kašayo konoḥatno, ṣaḥwo yo, u lalyo basimo yo w naḥətno bayn i daḥlayo, baxča yo, kito eba kube, dərəhraškat, kito eba čitat, kito eba ʕolone, kito eba spindarat, komixarbaqno ʕal hano w nofaqno bayn hano.
207. Nahaye omanno, haka aṯən, ḥəlli, bəṯri ne, gtoleno ruḥi bayn aq qərramani hul ṣafro, be haṯe mə qriṯo yo, gdomanno: "Hawara baxt d aloho w dəṯxu, itoxu laf eli."
208. Ono bayn u qərramano komhalaxno, maṭino l maye, am mayani komhalxi bayn i baxčayo, mhalaxli, mhalaxli ḥamš əšto sede bara dam mayanək, ḥəlli, aṯili kopri.
209. ʕƏl mu kopriyawo mhalaxli ʕal u kopri, annaqla čəkno bayn ann arʕoṯe, arʕoṯe w arʕoṯe, šarq w ġarb lo koḏaʕno.
210. ʕAl iḏi i raste kito šoriṭo, qariwo yo, ḥamš əšto sede eli, u šoritano.
211. Bəṯr me d azzino li qriṯo, mərralli, mərralli, hawi u šoritaw di... d Bawarde, d əmmina, du ḥudud wa.
212. I naqlayo d lo ḥozewayno ʕalaktrikat ḥrene daq qəryawoṯe, gsamwayno qəs du šoritawo w kulle maynat gsaymiwayli parčayat, parčayat am mayanək du ḥudud.
213. Bəṯr komhalaxno arʕoṯe arʕoṯe w lalyo yo, koḥanno bəṯri, omanno: "Ya rabb, xwala ono no hano, ya rabb, qay u medano, d səmlux aʕmi, qay ono ṭowewayno, ya rabb?"
214. W annaqla koṯeli fṣiḥuṯo, pa ma mən fṣiḥuṯo? Xəd aloho huleli henu l foṯe di arʕaṯe.
215. Lo lašan i šaxsiyayḏi, omanno, lašan at tešəbḥoṯo d Mšiḥo, d məgloyi bu ʕulmo, d u medano hawi ʕam i ḥaṭoyuṯayḏi.
216. "Ya rabb, qay xwala šrolo yo gxolaṣno, ramḥəl gəzzi l Midən? Aḥ ḥanfani gfayši bi nakfuṯaṯṯe w gfayši bi bahdalaṯṯe."
217. W bdeli komhalaxno čol w čol w arʕoṯe arʕoṯe, maṭino li qriṯo qamayto, məlli: "I qriṯaṯe qaruto yo alle." W i saʕaye ʕal iḏi yo, koḏaʕno, heš kətli waxt, omanno, d lo d oṯən bəṯri w i qriṯaṯe qaruto yo, masalmoli alle.
218. Šapəʕno hayo, maṭino li qriṯo ḥreto da tre, bara diḏa košopaʕno omanno: "Haṯe ste qaruto yo w i qriṯayeke i raḥəqto." Xəd əmmina, me Midən l Hazax, d əmmina, hawxa qriṯo ḥarayto.
219. Omanno: "Hayo be ayna qriṯo yo, gmalḥaqno ruḥi ela."
220. I saʕaye hawyo tloṯo w fəlge, ono henu maṭino li qriṯayo i ḥarayto. Bač čammanək komhalaxno bdeli, ġəṭno hul zəd mab barkoṯe bayn u ṭino, arʕoṯe.
221. Kətwa čammat kulle ṭino, marfənwa maye aʕlayye.
222. Omarwayno: "Msaybar, ya raġloṯe, basəm mu... basəm mu qawrawo, d kətyo taḥt i arʕo, hawu ṣabər l ruḥayxu."
223. Huli ṣabər, aloho mʕawalle i ḥaṭoyuṯayḏi, bi ḥarayto maṭino li qriṯaṯe i ḥarayto.
224. W yatuno hawxa, hežnu koḥoyanno ʕəl mini, kaleyo təll.
225. Koyosaqno ʕal u təll, pak hano darbo, hano darbo aṣfalt, hə.
226. Omanno: "I taqsiyayo, d aṯyo, mbelali, latyo ʕəǧbo əṯyo kərxo ʕal u darbaon w ḥozəlli harke."
227. Qaləbno ʕəl mu darbo, koḥanno, haṯe qriṯo, kal kit odakat naʕime ḥariwe, kal kito tankerat dam maye xalye, kal kito traktorat tamo, aʕ ʕarabat da traktorat xalye.
228. Mḥeli ruḥi bu bwar du traktorano di bina naʕəmtaṯe w koḥozeno, qriṯo yo.
229. Ṭabi qole dad dike, koḥozeno, kit ǧaryan b odawat mənne, aḏəʕno, qriṯo ʕamərto yo.
230. Kokoṯu tamo "lastikči", sayomo, kosoyəm al lastikat daʕ ʕarabat, axər, bu šəklano lebi basəm.
231. Ono ste ḥəlli urma, nafiqo me bayto, qaruto eli kiba ʕal sedo, nafiqo.
232. Ono ste məllila, omanno: "Xuhe, ḥoṯo, xuhe!" Naqqa, me d məlli "xuhe", hawyo lal, daʕiro laxalf. Omanno: "Xuhe, ma qaraqol l ve dare haya?" Ma kit qaraqol harke?
233. Naqla kəmmo: "Hara hara." Hawyo lal. Omanno: "Way, mən b ʕaqəl məllila?" Hiya mahzamla w ono komahzamno.
234. Heš bayn i qriṯo da azzino mina w lugab bayn i qriṯo zəd me tre tloṯo sede mina w lugab.
235. Disa fayəšno bayn aʔ ʔodakat, d kit ḥariwe, u ʕamo mahzamle mənne, maṣ ṣawašani.
236. Fayəšno tamo hul li saʕaye arbʕo, hawi aʕli, yaʕni ba tloṯo w fəlge maṭino li qriṯaṯe.
237. Koḥanno, bayto kito qariwo eli, aḥunone, more du bayto konəfqo koməlyo maye, i saʕaye bann arbʕo, komaqiṯo u ǧaryan du bayto, ko ǧəġro i ṣopa w barbar da ʕwonaṯṯe.
238. Omanno: "Haṯə mən ḥurma žehati yo bu lalyano, i saʕaye bann arbʕo, heš kit tre saʕayat l ṣafo, hawxa mən ḥurma.
239. Way alo masṭər ʕal u baytano, d kətyo hawxa kad ḥalal, more d sawal w more d dawla, xwazi kul ənsan, xəd hani, oxalwa i dawlayḏe hawxa b raḥati w i taʕbayḏe.
240. Ġalabe fṣəḥno, d kətno bwar du baytawo, nahaye, hawyo i saʕaye ḥamšo, ḥəlli, nafiqi bayn a ʕwonaṯṯe, hiya w u gawro, yaqin w an naʕi... w u rəʕyaṯṯe.
241. Hawyo ḥamšo w čarik, aḏəʕno u šarq w u ġarb me ḥḏoḏe w ayko bahər, hano sloqe yo, hano ġyoṭe yo, aḏəʕno, sloqe w ġyoṭe me ḥḏoḏe.
242. Henu fhəmli...
243. Hawyo ḥamšo w fəlge, əšto noqəṣ čarik, more da ʕwone maməṣṣe a ʕwonaṯṯe, u rəʕyo aṯi laf eli koqoləʕ a ʕwone.
244. Ono ste, kəwa ṭawʕo naʕimo he me Azəx b kisi, twiro wa, ono ste mədli qatte mu ṭawʕawo, azzi li qamayto da ʕwone.
245. Ono ste komanno "dbrdbr" hawxa, u rəʕyo koḥoyər aʕli, ono ḥanno aʕle, komanno: "Qawwat be bəra!" Komər: "Hare, tə saġ be!"
246. Komanno: "Ma av čə walaṭa av čə gunda?" Omər: "Av Sarkahni ya!"
247. Me d məlle Sarkahni, ġalabe aṯi kef diḏi, oḏaʕwayno, kito, kəmmi, am... Sarkahni di dašto.
248. "E", — omər, — "de", — omər, — "wara bar ṣope — tux qm i ṣopa!" Hiye komər, ono kodoʕanno laxalf, ema komaǧreno maslamno ruḥi l noše?
249. Ḥəlli, more du bayto ste aṯi bəṯri, omər: "Itux, taw qm i ṣopa!" Lo maǧreli.
250. I aṯtayḏe, u abrayḏe, w ḥəlli, kəlle ǧalab d naʕime w kalənne noše kad ḥalal.
251. Omanno: "Malava gušt kosaləq u yawmo, ha, haymən kazzino yotawno bu baytano."
252. Yatuno, koḥoyər, az zəneǧər kalənne maṣre b raġli w life ʕal qḏoli.
253. Ḥəlle aʕli, ḥəlle, ḥəlle w hul larke diḏi ṭino w bu ḥalano w ono sarqoq w bu šəklano.
254. Ḥəlle, ḥəlle aʕli omər: "Way! Bayte d hanək, d hawxa səmme ebux, əzzeyo lu mirat!"
255. Omanno: "Qay mə səmme ebi, ono man no?" Omər: "Aydarbo man hət?" Omər: "Briṯo, bu aṯrano rʕimo aʕlux!"
256. Omanno: "Qay mən hawi, ono man no, mən hawi?" Omər: "I ʕaskar ʕal a qrəyawoṯe kulle mḥalaqla."
257. Omər: "Baxt diḏi, baxt diḏi elux, baxt d aloho elux, d qəṭli an naʕimayḏi kulle, ono lo maslamnux l noše, ṭro lebux howe tašall!"
258. Me d hawxa məlle, lebi ṯniḥ w i aṯto ǧġəlla i ṣopa w məlle: "De šlaḥ i qundraye!"
259. Šləḥli, mləṯto ṭino, i barṯayḏe, ba mən bnoṯe, aloho ṭorele, ṭoralle, kətwayle, əmmətwa, žxa latne, əmmətwa, žxa noše amrikaniye ne.
260. Šləḥla i qundranayḏi, i barṯo azza, mašiġila bam maye, amṭyola, maṭola qm i ṣopa.
261. Mədla ag gurwayḏi, məlla: "Šlaḥ!" Šləḥli ag gurwe w amṭela maye, maḥatla ʕal i ṣopa, mšaḥalla am maye w məlla: "Mgali raġlux!" Mgaleli hul li kaboke, hul larke ṭino, w abəʕ u gawro maḥət, omanno: "Lo."
262. Mədli, amṭela u tašt. ʕəl mu taštaṯṯe mašəġli raġli w amṭelali gurwe me dəṯṯe du bayto, lwišili.
263. W u pantronayḏi hul larke ṭino, məlla: "Šlaḥ u pantron ste!" Kətwa aʕli šarwolo ḥeworo, šləḥli u pantron.
264. I aṯto azza, mašəġla, amṭela qm i ṣopa, mʕalaqla, məlli: "Hawliyo, ṭro aʕli nošəf!" W lwəšli u pantronayḏi.
265. Məllila, məlli lu gawro: "Izux, mšayaʕ u abrayḏux, ṭro amṭeli dolmiš me bayn i qriṯo, gəzzino l Gziro ebe.
266. E, mən d omər, hawle, i naqqa d omər "məlyun", hawle məlyun w fəlge, mən d omər, hawle.
267. Bas d maxlaṣli, tux aʕmi, tux hat ste məd u baxšišayḏux, zatan diḏux bu zawwudo, i ṭawwuṯaṯe, d səmxuli..."
268. Azze u abro d amṭe u dolmiš, aṯi more du dolmiš qm u tarʕo, amṭele u dolmišayḏe, dolmiš maḥ ḥaṯani mar rabe.
269. Məlle, ḥəlle aʕli, kalno bu ḥalawo, məlle: "Gdomannolux mede." (b lišonayye). Məlli: "Amar!"
270. Omər: "Haka b kallawat xaliṣət, ya hanək marfallallux, gmobannux ahla w sahla.
271. Haka hat mahzamlux, amalli!" Omanno: "Al, ono mahzamli!"
272. Omər: "Obətli mal d briṯo, lə gmaǧreno, gməqḏi u dolmiš w gqəṭli ono ste!"
273. Omanno: "Pak." Məftakalli b ruḥi omanno: "Mə nuro kit harke, bu aṯrano?"
274. More du bayto maḥatle iḏe ʕal feme omər: "Xəd lo məllanlux w xəd lo məlluxlan, ele kobaʕno, l əmmət ḥatta li aṯtayḏux ste, kale u zlamano gabayye." W azze, daʕər.
275. Məlli: "Qay mən kito?" Hano, more du bayto, komalli: "Aǧ ǧiranayḏan ḥawre d hanək, d mballalluxne!"
276. Omanno: "Ya rabb, i ṣəṭrayḏux rabṯo yo, pa ya rabb, de səm... d malḥaqluxli lu baytano w lo l bote."
277. Məlle lan naʕimayḏe: "Hwawu nobačči ḥeḏər u bayto." Koṯən maǧ ǧirane, d məǧġoli, i aṯto konəfqo aʕmayye, koməǧġoli... komadaʕralle mi dərto, kozəbṭi noba aʕli.
278. Tamo məlli: "De zoxu hawu talafon l Midən." Məlla: "More du talafon ste xtaṯṯe yo, gdəḏʕi ebux."
279. Məlli: "De, izux, amṭili dolmiš, gəzzano lu qaraqol." Omər: "Šawʕo kilomətr yo." Omər: "D ḥozəlli aʕmux, eli latyo ṭawwo." More du bayto.
280. Hani... annaqla koḥanno, kaleyo čuko. Kočik baytək bu baytaṯṯe, omanno: "Mən yo hano, kadi yo?"
281. Omər: "Hano afṣafro mḥalaqle." Omər: "Kəmmi, čuk xwa taveže stare, čik lawġul gaban, məlli lan naʕimayḏi, lo qəṭlutu u čukano."
282. Omər: "Hat ste uʕdo ʕabirət, bəṯr me d čikət bi səṭra bu baytayḏi, d maqṭanno haqqa naʕimani qumux, kobenux soz, ono lə gṭoreno, mede oṯe aʕlux."
283. Omanno: "Way mo kore ʕomər baytux." Bu šəklano.
284. Omanno: "De naxa aydarbo saymina i qaraqole, malḥaqli ela, waki more du dolmiš lə gmaǧre mobeli. Lə gmaǧreno əzzino ʕal Gziro?"
285. Omər: "I qaraqole gdəṯyo larke lu qontrol."
286. Fayəšno bam məqqa ba tmanyo, fayišina la tmanyo, l aṯyo. U abro azze, mšayele, mərre: "Adyawma qm i qaraqolaṯṯƏ kosaymi i arama w u qontrol i qaraqole."
287. Omər: "De naxa, waki hawxa yo, ono w hat ste gnəfqina ʕal feme du darbo, xəd noše l oḏəʕ, d kəthət aʕmi ste."
288. Huleli u qaputayḏe w lwəšle u qaputayḏi. Huleli dəsmale, məlleli: "Maṣər ʕal rišux, d noše l oḏəʕ ebux!"
289. Maṣəlli i dəsmalayo, ḥatta he kala gaban, maṣroli ʕal riši w ʕal daqni, d noše lo ḥoze ṣərṭi.
290. I aṯto məlla: "Balki marke lu qaraqol čiki bi qamaytayḏe w gšəqlile minux." Kəmmole hawxa lu zlamayḏa.
291. W nafiqina ʕal u darbo, məlla: "U qaputayḏe kule ṭino yo, lo lušətle, gdəḏʕi, diḏe yo!" Amṭela kiso du naylon, maḥatla.
292. W nafiqina l feme du darbo, u abro maklele dolmiš w rawixina.
293. Məlle: "Kəzzan l Nṣiwən." Yaʕni xəd kətna tre yolčiye l Nṣiwən.
294. Rawəx aʕmi w žboy diḏi hiye šapəʕ l Nṣiwən, maṭina bwar du qaraqol w, xəd d šəpʕina, maklalle u dolmiš.
295. Abəʕ d mhaləx, məlli lu šufer: "Klay!" U šufer kali, hediya šləḥli u qaputayḏe m aʕli, huli, maḥatli b rax diḏi, xəd l əḏʕi.
296. W i dəsmale manḥtoli m ʕal riši, maḥtoli b qḏoli w u qaputayḏi maḥatli ʕal druʕi w naḥətno bayn i ʕaskar.
297. Koḥayri aʕli: "Mən hət?" Omanno: "Rahin tutan papaz Malke banəm." Əmmi: "Sansən?"
298. W məddalli w huwwalli l ḥḏoḏe w nšoqo hay nšoqo!
299. Alo ṭore u qumandar di qaraqolayo, d kəmmila Zučan, qaruto li qriṯaṯṯe, xəd me Midən, li Kurke.
300. Hawxa azzino, maʕballeli u baščawiš lawġul, ǧġəlle i ṣopa, amṭeleli čaye, amṭele qolonya w ḥəlle, az zəneǧər kalənne b qḏoli, b raġli. Omər: "Hani mən ne?"
301. Omanno: "Hani, mu naqwo, d mahzamli, aʕmi ne." — "Ayna qriṯo?"
302. Omanno: "I qamayto lo, da tre, da tloṯo." Aḏəʕ. Omanno: "Haw xabro lu binbaši, ʕayəd d ayko hatu?" Omər: "ʕAyəd d Azəx na."
303. Hule telsəz lu binbaši. Məlle: "Papaz Malke bulundu!" Ḥzelan u qašo!
304. W tamo, aydarbo hule xabro lu binbaši, tamo b Zinawraḥ wayne, i ʕaskar mḥalaqwayle ʕal Zinawraḥ, mḥalle bann alfaye tfənag, səmme šinke tamo, mərre: "U qašo ḥazi."
305. Ḥatta ann aġritiye mərre: "Mə mqam?" Mərre: "U qašo ḥazi!"
306. U binbaši hule xabro l Midən, u qaraqol hule xabro, huwwe xabro, bəšra lam mədhoye.
307. Am mədhoye kulle yatiwe wayne bi Berəmke ʕal i Axke, aṯi, kəmmile bu tanker, ḥəngi ma lazzat, mḥalaqle ruḥe, čik bayn u čamur omər: "I bəšrayḏi aʕlux, qašo Malke ḥazi!" Haṯe b Midən.
308. W məlli ste, omanno: "Amar lu binbaši, ṭro d omər lam mədhoye: "U qašo mahzamle w nafəq me taḥt i arʕo, mahzamle w lo bu ḥamdaṯṯe.
309. Balki ann abnayḏi aṯən m Awrupa, balki am mədhoye mdagalle kallawat, d obən l ayna, d mballalli.
310. W balki əzzehən, ḥozən, me bramšəl u naqwawo kale xalyo, u qawrawo, gdəmmi: "Gmarfinale, marfelan, kawlan ak kallawat.""
311. Amarre: "Kallawat saqən, kallawat l noše l obən."" Omər: "Tamam."312. ʕAyni u binbaši hawxa hule xabro, məlle: "Kallawat l noše l obutu, hiye mahzamle w hiye mqayzalle."
313. W bu šəklawo ono he bu qaraqol, u binbaši səmle dawam me Azən, me Zinawraḥ, u oparasyon aʕme w ʕəsri ǧamsawat w tanzerat koṯən laf eli, ono bi qaraqole.
314. Heš ono bi qaraqole, i ʕaskar d Nṣiwən, i ʕaskar du aṯrawo w u albay me Qəzəltapa, aṯi, ono tamo yatiwo, aṯi gabi.
315. Mḥalaqqe ʕal i qriṯo, azzehən, heš i saʕaye tašʕo, hani bəṯr me qroṭən, tašʕo, hawyo tašʕo w fəlge hul ʕaṣro, i ʕaskar maṭyo li qriṯo.
316. Kəzzehən, u mede d aloho lo masṭər, kaleyo feme du naqwawo ftiḥo.
317. More du bayto, ha žbaye falake ninən, lo kəḏʕi. Kəmmi: "Ṭro, walaw mo kore i ʕaskar oṯe ste." May kəḏʕi, kəmmi: "Kala i arʕo msawayto aʕle." I dərto rwəḥto wa.
318. I ʕaskar kəzza: "Hano mə naqwo yo?" Koʕəbri, kala i šəfqayḏi, u futerayḏi, kale u firayḏi. Kəmmili: "Itux, gab u telsəz!"
319. "I šəfqayḏux aydarbo yo?" — "Kamto yo!" — "U firo aydarbo yo?" — "Hawxa yo!" — "Taḥt rišux mən kətwa?" — "Mxadde!" — "I mxadde aydarbo wa?" — "Semaqto wa!"
320. "U dawšak aydarbo wa?" — "Ḥeworo wa!" — "Məqqa?" — Omanno: "Əšmo karyo wa!" — "Taḥt u dawšak mən kətwa?" — "Mšammaʕa!"
321. "Kətwa dawqo d laḥmo, b mən wa?" — "B naylon!" — U naylon aydarbo wa?" — "Komo wa!"
322. Haqqa medonani, ono bu qaraqol, ḥzanne bi qriṯo w bi dərto dan nošani.
323. W aṯi lu binbaši, kal kalənne aq qayde b raġloṯi, az zəneǧər, w məlle: "Amṭewulli kalbtan!" Amṭallalle kalbtan.
324. Omanno: "Binbašəm, lo qəṭʕətte me raġli, kobaʕno bu šəklano gəršənne, mḥalqənne laq qazatat w lu vidyo!" Omər: "Lo!"
325. L obaʕwayno. Səmle w lo səmle lo qadər qoṭaʕʕe, qam qrele lu aṣṣubayayḏan, d kətyo harke b Midən.
326. Amṭele čakuč, amṭele kefo, maḥatle taḥt az zəneǧəranək, saʕaye mḥele, hul d qṭiʕile me raġli.
327. U zənǧirawo mədde w kale aʕmayye bi maḥkama w bəṯr mballalli, maḥattalli bu tanzer, mballalli li qriṯo, kal kaleyo i šəfqayḏi, u firayḏi, i nvine b feme du naqwawo.
328. Məlli: "Lə gmaǧreno ʕobanno li qriṯo." Mərre: "Ḥur, kul bayto, kito ʕəsri ʕasekər ʕal i goro w bad dərtoṯe."
329. Mballalli li qriṯo, komawfaqqe a nvinaṯṯe, kohdəffe aš šuronaṯṯe.
330. Koḥzalle, mədli lu firayḏi w i šəfqayḏi, mərre: "Lo kowe d maydətte, gməblinanne li maḥkama."
331. W ḥzeli tamo, ḥatta u qawro qamoyo ste, d qwərralli, ebe, bu baytawo u axurawo, kul mede mtazbəṭənne, ḥzanne xəd kətyo.
332. W bəṯr daʕənno u binbaši, maḥatleli bayn ele w lu aṣṣubay ḥreno w amṭallalli.
333. Kito u albay, d kətyo b Qəzəltapa d Nṣiwən, komanno: "L oxalwa aʕli hawxa səmxu, ma... hnənxu aʕli w taʕibutu aʕmi."
334. Komalli u albay komər: "Lo koxəl aʕlux?" Komər: "Dogan Gureš m šarq w ġarb həzle i ʕaskar, briṯo, aʕlux, kəmmət "lo koxəl aʕli?""
335. Omanno: "Saġ ol, war ol, li ʕaskar, li dawla, d səmxu u medano, hama aloho simole muǧiza haṯe, aʕ ʕəǧubani simile aloho, d xaləṣno me taḥt i arʕo.
336. Lašan d lebayxu obaʕwa d xolaṣno, mawxa aloho səmle i ʕəǧubataṯe, i təḏmərtaṯe, ham i dawla, ham lu ʕamayḏan w ham lu mede, d u medano, d latyo bu darbo, d kosaymile, u medano boṭəl, haṯe hawyo ʕal foṯayxu!"
337. Məlle: "Ḥaqiqatan, u medano hawxa yo w šəbḥo l aloho." U binbaši komər: "Hano ʕəǧbo yo, u mede, d hawyo aʕmux!"
338. Maḥattalli bayn la tre, u binbaši, u aṣṣubayayḏan, w qləʕʕe aʕ ʕarabat bəṯre ḥḏoḏe w mhalaxlan koṯina laf Midən.
339. W huwwe xabro, u ḥasyo, i hayye d me Məḏyaḏ, a srinoye w hasxoye w aq qoruǧiye du aṯro kule malimənne w i ʕaskar me... mu qaraqol hul lu darbo du ṭrəmbel, tamo amṭalle u bando, amṭalle i dahole w zərnaye di ʕaskar w kulle səmme marasəm tamo.
340. U albay d Azəx w u...
341. Bdalle huwwe xabro, məlle: "Kamṭelan u qašo!"
342. Maṭina bwar d ʕRowən, a ʕrawnoye kulle nafiqi, məlle: "I ḥurmayḏux, šqilan i ifadayḏa, me ʕRowən wa!"
343. Omanno: "Ono ste ʕrawnoyo no!" Omər: "Naxa haw, mafwaq iḏux bu šaboko di ʕaraba, hawwe šlomo la ʕrawnoye!" Maʕleli iḏi, kulle mḥalle ʕal ač čapkat.
344. Šapiʕina, aṯina li qriṯo, me d šapiʕina gubo rabo, u aṣṣubayayḏan mawfaqle i... d əmmina, i hnayḏe, i tfənge, i kalaškofe di ḥkuma w marəṣle.
345. W bdalle i ʕaskar komariṣi mu darbo du ṭrəmbel hul lu qaraqol w komarṣi.
346. Ap pirat komhalləlli, aq qoruǧiye komoḥən, i dahole koməmḥoyo, səmme mede marasəm, lə gmitawmər, tamo li ḥaṭoyuṯayḏi.
347. Haṯe aṯino w yatuno w maḥkeli u mede, d hawi lu albay w lu binbaši w lu ḥasyo w lu ʕamawo, d kətwa qum feme du qaraqol.
348. Aloho howe raḏ̣yo mi ǧamaʕayḏi, d qaymi baw waǧibatat, səmme səfra, səmme səfra yarəxto lu qa ʕamawo, u baṣro, i rezo, i madfuniye.
349. W mamṭele u binbaši l qamuṯi ʕarbo, šqile me Gawro Ḥakimo b məlyun w šwaʕ mo alfo, məlle: "Nḥarəlle!"
350. Nḥərre bi qamayto di ʕaraba, d ono w hiye kətwayna eba.
351. Nḥərre w bdalle kosaymi šayəna, d xtoṯa lawi.
352. Ḥatta səmme w lo səmme an nošayḏan kobənne kallawat lu binbaši, məlle: "Ono huli naḏ̣ro ʕal ruḥi, məlli: "D u qašano miban, ono gsamno sadaqa." Hano ṭrowe me kis diḏi."
353. Walaw hiye xəd lebe w ono ste aʕme xəd lebe, b haṯe kula simole, mede, d kətyo l qul i ʕayno, amma d kito mede bal lebawoṯo, hiye aloho koḏəʕ.
354. Ann aḥunonayḏi, hul larke haṯe hawyo aʕmi w kul mede mamnun.
355. Annaqla kobeno šukran, tawədyoṯo lu ʕamayḏan, ʕawwəl lu faṭəryarxo, d kətyo u rišo di marʕiṯo di mšiḥoyuṯo d ann arbʕo xaṣawər bi briṯo. Ġalabe tawədyoṯo w alfaye tawədyoṯo kobenole.
356. D me tamo mšayaʕle u binbaši, mbeleli d šoqəl i ifadayḏi b Azəx, kal kaleyo i dilakča du faṭəryarxo ʕal i maṣa, komər: "An nošaṯxu mballe u qašo, d kətyo du šarq d Midən w d Azəx w d Bsorino, a zlamat di ḥkuma mballe u šaxsano." Kaleyo tamo ʕal i maṣa.
357. Ġalabe komaškanno u bašalči du Šam, d mšayaʕle: "U zlamano, u qašano m ayko d howe gməfqutle."
358. Ġalabe kobeno šukriyat lu bašalči d Almanya, d Bonn w d Munih, d mšayaʕʕe l tamo, kalənne ad dilakčaṯṯe ʕal i maṣa d me Holanda w d Awusturya, hani d mšayaʕʕe. "D u qašano, an nošaṯxu mballe, kolozəm məfqutəlle."
359. Hani kulle kalənne ʕal i maṣa du binbaši w kalayo tamo mu ṭaraf du abrayḏi Gabro tašakkurnama lu binbaši, ḥḏo lu albay: "D səmxu u medano w babi ḥazi."
360. Kobeno tašakkurnama, tawədyoṯo, xəd məlli, lu faṭəryarxo, u rišo di səryoyuṯo, l ann abohoṯayḏan, a ḥsayo w ḥasyo Ṣamuyel, d ġalabe səmle ǧahd b kulle ad dayrat w b kulle a ḥkumat w i ḥaznitiye, d səmle w lo kali abadan, xəd səmle. "Šanṯo", — məlle, — "b ʕayni lo hne."
361. Kobeno tawədyoṯo w ġalabe šukriyat lak kohne w la ḥsayo d ʕmum d Awrupa, d kulle bad diyanat.
362. W ḥasyo Yusəf, d kətyo b Sṭambəl, d azzeyo hiye w Gabriyel, u abro d qašo Ṣawme, w Gorgis Tezal, d azzehən gab Doġan Gureš w d mərrralle aʕli.
363. Mərre: "U qašayḏan azzeyo." Məlle: "Mə koməḥšu?" Mərre: "Koməḥšu padar."
364. Məlle: "U padaraṯxu yo, ḏiḏi yo ste, u mede, d oṯe mini, gsamnole w kul, d oṯe aʕlayxu ṭangiye, amerli!"
365. W səmme u ǧahdano, mhalaxle abuna ḥasyo Yusəf baš šuqone d ʕAnqara w səmle ǧəhad.
366. Komšayaʕno šukriyat l kulle w law wazire d Turkiya, mu raysi ǧumhur ḥatta mšayaʕlile...
367. U ḥasyo ʕal femi mšayaʕle šukran lu raysi ǧumhur w li bašbaqan w lu məǧləs baqani, lu ičəšlar baqani, lu dəšəšlar baqani, lani kulle di dawla mšayaʕle.
368. W komšayaʕno tawədyoṯo w šukriyat l kulle u ʕamayḏan das səryoye, d kətyo b Awrupa, d mǧahadde.
369. W ḥatta l ʕmum, d kətne b briṯo du ʕamayḏan, u ahlayḏan as səryoye. Am mədhoye, d mǧahadde, kayuwwe bu medano.
370. Alfaye w rəbwoṯo tawədyoṯo w šukriyat komšayʕina l kulxu w ġalabe mamnun, xəd mḥaznutu aʕman, Mšiḥo l obalxu ḥaznitiye.
371. Xəd hatu mḥaznutu ʕal i ḥaṭoyuṯayḏi, ṭolabno me moran Yešuʕ Mšiḥo d mawfaqleli maʕ ʕəmqanək di arʕo w d səmle i ʕəǧubataṯe, maʕlele qarne di mšiḥoyuṯo bi wasiṭa di ḥaṭoyuṯayḏi, hawxa qarne di ʕito qadəšto howe qimo w ġəlbo kulle ad dəžmənayḏa ak kasye w ag galye.
372. W marke bu bayto di mḥasayto d Marto, i ḥurma d Šahino w d kətne an naʕimayḏa, ann abnayḏa harke w, d əmmina, a bnoṯayḏa, a ḥwoṯayḏa w u ahlayḏa kulle, d kətne harke ḥaḏ̣ire.
373. Mlelan u banṭano lašan i ḥubaṯṯe, lašan u banṭano kul man, d šomaʕle w maṣəṯ aʕle, komšayaʕno l kulle ṣlawoṯo mi ḥaṭoyuṯayḏi w bərkoṯo.
374. Rabe w naʕime, ṭəlbina me moran Yešuʕ Mšiḥo, d lo maʕbər nošə lan nəsyune, d kətne hawxa ṣaʕbe.
375. Iḏa d ʕəbri lan nəsyune ste, moran Yešuʕ Mšiḥo, xəd maxlaṣle i ḥaṭoyuṯayḏi mu nəsynano, d kətwa ṣaʕbo, maq qaydani, d kətwayne ʕatume, hawxa maxləṣ kul mšiḥoyo maṭ ṭangiyat w man nəsyune, d kətne ṣaʕbe amin. Fušu b šlomo.
376. Barəx mor, miḥasina ba ṣlawoṯayḏux.
377. W harke komšayli ba šlomaṯxu u ʕamayḏan d bi qriṯo d Midən, u muxtar, aʕ ʕazawat, u šamošo ʕIsa w i ǧamaʕayḏan.
378. B šroro yaʕni i ḥaznitiye, d mḥazni aʕlan, mede ʕəl mi ʕade w d qayimi baw waǧibatayḏan, mede ʕəl mi ʕade.
379. W b šroro aq qəryawoṯe, d kətne ḥeḏ̣oran, aḥunone, yaʕni aṭ ṭaye, d kətne ḥeḏ̣oran, kul qriṯo, d aṯyo, heš qm i rawmo hul lu baytayḏan komoḥən bann alfaye tfəngat.
380. Hən mənne yasiqi, yəsqiwa ʕal i goro di ʕito, moḥənwa, hən mənne əmmiwa: "Hulan sadaqawat mab botayḏan, d xoləṣ u qašano." W hən... kul ḥa mənne, d oṯewa, gdomarwa mede.
381. U ʕamo rʕim mann arbʕo xaṣawər, d kətne hawir diḏan, qriṯo lo fayəš.
382. W qayimi i ǧamaʕa d Midən baw waǧibatat di xədma, d u muklo das səftawat sim l kule u ʕamano.
383. Hawən a mʕawnonayḏan w aloho maqbəl mənne w aloho məḥləf ḥa, moran Yešuʕ Mšiḥo madʕər aʕlayye alfaye w rəbwoṯo.
384. W ʕal kula i ǧamaʕayḏan, d kətne tamo bann aṯrawoṯanək, d kəthatu a mʕawnonayḏan, moran Yešuʕ Mšiḥo howe u mʕawnono d kulxu.
385. Xəd məlli bi qamayto, rabe w naʕime, ko... šlome mini w mu ʕamo d Midən l kulxu.
386. W mu ʕamayḏan dah hasaniye, d kətne b Midən, d hənnək ste marfalle i qriṯo d Hasana.
387. W dayəm ṭəlbina mənxu, d mṣalutu lašanan, d aloho d obelan ǧagar hul lu nafas ḥaroyo, hul d qoḏ̣e, lo marfina i qriṯaṯe, d kətyo mbaraxto, Midən. I naqla d lo qoḏ̣e, d mhalxina mina ste, iḏaʕu, m iḏe lo koqoḏ̣e yo.

======
LF-Jastrow_LuF: 001. Al_Mi Faṭime.txt
1. Ono, Alyas Maskobi, kobaʕno məǧġənno qəṣṣa kərdiye waqʕiye, b zabno ḥaṣilo.
2. Fa bu zabnano kətwa ḥḏo, əšma Faṭəme, kətwayla nxiroyo, əšme Genč Xalil Aġa.
3. Fa hano, i ʕaskar d tərkiya mballe, zbəṭṭe, maḥatte bi ʕaskariye w mballe.
4. Mballe li ʕaskariye. W fayišo Faṭəme tane. Koḥəlmo b lalyo w b imomo bu nxiroyayḏa.
5. Yawmo may yawme qayimo məlla: "Yade!" Əmmo: "Mən yo?" Əmmo: "Bramšəl ḥzeli ḥəlmo." Əmmo: "Barṯi, u ḥəlmayḏax howe xer. Amalli, mən ḥzelax?"
6. Əmmo: "Yade, ḥzeli, ʕayno ftiḥo bi dərtayḏan w ʕam gabe di ʕaynaṯe kətwa dawmo d ḥabušo. W bi dawmaṯe kətwa tre kərfe kome mʕalqe. W bi dawmaṯe, yade, kətwa tre ḥabuše. W kətwa tre kukwe me di šmayo bi dawmaṯe.
7. W, ya yade, ḥa ṭayro aṯi me arʕe di barriye w maʕraqle a tre ḥabuše. Kəbʕono, yade, mfasratli u ḥəlmano diḏi."
8. Əmmo: "Barṯi, u ḥəlmayḏax howe xer. I ʕaynayo, d ḥəzyolax, hanək ad damʕe d ʕaynax wayne. W i dawmayo du ḥabušo hayo i qəmṯayḏax wa.
9. W a tre kərfe komanək — hanək ag gəḏḏalayḏax wayne. W a tre kukwanək di šmayo — hanək ʕaynoṯax wayne. W a tre ḥabušanək, ya barṯi, hanək ṣadronax wayne.
10. W u ṭayrawo, d aṯi me arʕe di barriye, maʕraqle a tre ḥabuše, hawo Genč Xalil Aġa, u nxiroyayḏax wa. Aṯi me bayn i ʕaskar d Ǧaṣəm Paša, me riše du ṭuro du kukwo. Me tamo aṯi, maʕraqle a tre ḥabuše."
11. Əmmo: "Yade, mazal hawxa yo, howe ḥaram aʕli fayšono bab baladani." Əmmo: "Gəzzino mamṭono u nxiroyayḏi mi ʕaskar d Tərkiya."
12. Fa tani yawmo Faṭəme mnaqelala arbʕi bnoṯe w ann arbʕi bnoṯani malawšila ǧule dar rumoye. W rawixi ʕal as səsye. W maftela foṯa lu oġər w makraxla ḥaṣa lu falak.
13. Tloṯo yawme mhalaxla b arʕe di barriye. U yawmo da tloṯo maṭyo l zlam darwiš bu darbo.
14. Məllale: "Šlomo aʕlux, ʕammo!" Omər: "Ahla w sahla, ġalabe b xer aṯyat. Mə kəbʕat, ya barṯi?" Əmmo: "ʕAmmo, gdəmmalux mede, mšaylallux suʔal. Balki ḥzelux u medano b briṯo, mǧawbətli aʕle. Lə ḥzelux Genč Xalil Aġa b briṯo?"
15. Omər: "Man yo hano Genč Xalil Aġa? Mən yo... aw waṣfayḏe kibax d obatline?"
16. Əmmo: "Aw waṣfayḏe greʕuno, yarixo, w ḥeworo, as səmbelayḏe žnuva konəfqi, kətle xaṭṭ d səmbelat šaʕuṯe. W, ʕammo, kito xanǧar. I kalanayḏa mu dahwo qume. W kito səsto mas səsyani daʕ ʕarab, maʔ ʔaṣali, taḥte. W kito b feme sabil mu dahwo, hano yo aw waṣfat du nxiroyayḏi."
17. Omər: "Barṯi, d omannax, aw waṣfani d kobatte ʕal u greʕunano — kaleyo b riše du ṭuro du kukwo bayn i ʕaskar d Ǧaṣəm Paša, i ʕaskar d Tərkiya.
18. Amma ono, i naqqa d aṯino me tamo, hani tloṯo yawme komoḥe qm i xərrene du mawto. W marfənwa am maye bu tarwoḏo b ǧagre. W balki hul uʕdo mayəṯ."
19. "Ba", — əmmo, — "ʕammo, aloho lo mbarəx u safrano diḏux. Ba koṭəlbono m aloho w maq qadiše: i laffayo d rišux huyo u koruxayḏux w i ǧahnukayək d taḥtux huyo i maziyečiyayḏux. W hagar kətlux čike d bayto, nofəl ʕal ay yatumayḏux. Əzzux lu bayto, ḥa mənne lo ḥozət saġ.
20. I nuraṯe marfolux b lebi. W ak kazabayḏi yaqiḏi ʕal u xabrano, d məlluxli. Ba mə gdəmmono? Gud lo zayʕowayno m aloho uʕdo w minakfowayno mu ʕəlmo, uʕdo gməḥyowayno u sayfano ʕal qḏolux, mafirowayno rišux mi lašayḏux! Bas lo koṭowət ḏ̣arbo. W aloho lowe aʕmux w izux b twarte d qḏolux aṯət!"
21. Fa Faṭəmme hula əzən lann arbʕi bnoṯe, d kənne aʕma. Kulle rawixe das səsye w ʕaskar lawiše ne, nošo lo koḏaʕʕe bnoṯe. W hiya zabəṭ yo aʕlayye.
22. Mhalaxxe bu darbo, maṭən. Mqarawwe ʕal u ṭuro du kukwo bayn i ʕaskar d Ǧaṣəm Paša. Ṭrela ann arbʕi bnoṯe tamo w saliqo riše du ṭuro du kukwo ka zabəṭ.
23. Azzayo, ʕabiro bayn i ʕaskariye. Ba nošo lo koḏaʕla. Ayna d koḥozela, kobela tamana, koḥəšwila zabəṭ.
24. Azza karixo marke w larke, ḥzela: Genč Xalil Aġa, u nxiroyayḏa, ga kaleyo taḥte čadəre. W fəʕlan am maye bu tarwoḏo komaxlənne b ǧagre. I xərrene du mawto kalayo b qḏole.
25. Yatiwo qəm qarʕe. Uʕdo gdomannanxu i čiroke čike bu kurdi.
26. Fa məllale əmmo: "U səsyo d Genč Xalil Aġa, kətle ʕalame b qarʕe, hano kəmmile 'baš'. Fa ya Genč Xalil Aġa, ax xalxole d raġli kturanne w ksaymanne naʕlo lu səsyayḏux.
27. W ab bazənat d iḏoṯi, hani, d kənne d dahwo, d komaḥtənne bann iḏoṯe — kturanne. Ksaymanne bəsmore lu naʕlo du səsyaḏux, ya Genč Xalil Aġa. W gəmḥalqono u maqaṣ lag gəḏḏalayḏi, kqəṭʕanne, ksaymalluxne hafṣoro lu səsyayḏux.
28. Laḥatta yawmo, i naqqa d əzzux bayn aʔ ʔaġawat w bayn a ʕmire, i naqqayo d l əmmi: "Aṯi Genč Xalil Aġa, hano zlam latle noše." Laḥatta d u ʕəlmo d oḏəʕ, ənno kətle noše, komaḥti bolayye aʕle.
29. Fa i naqqa d Genč Xalil Aġa šaməʕ qola, aḏəʕla. Aḏəʕla, qayəm, čike d kewo laybe.
30. Maʕballa l gawe di čadəre w məllale: "Yalla qəm, lwaš aǧ ǧulayḏi. W ono glušono aǧ ǧulayḏux. W hat izux, mṭay lann arbʕi bnoṯe, kalənne b arʕe du ṭuro. Gəzzux lu bayto. W ono glušono aǧ ǧulayḏux ʕaskari. W bu ḥaylo d aloho gmaxalṣono ruḥi mi ʕaskariye, gdəṯyono məṭyallux."
31. Fa hano, Genč Xalil Aġa, lwəšle aǧ ǧule d Faṭəme, d kənne aǧ ǧulayḏa daz zəbbaṭ. W hiya lwəšla aǧ ǧulayḏe di ʕaskariye. Hiye azzeyo, maṭi la bnoṯe w rawəx ʕal u səsyo d Faṭəme w azzeyo. Daʕiri, aṯən lu bayto.
32. Faṭəm fayišo bayn i ʕaskariye. Kul yawmo i ʕaskariye konəfqo lu taʕlim. I naqqa d konəfqo lu taʕlim Faṭəme, ba nošo lo koḏaʕla, ḥa ʕaskari yo, konəfqo lu taʕlim, komġalṭo.
33. I naqqa d komġalṭo, u zabəṭ koṯe, komʕazalle, hiye koḥošawle. Ḥa, tloṯo, arbʕo kore — abadan, dayəman qaṣdi komġalṭo.
34. Bi ḥarayto aṯi u zabəṭ, grəšle u ʕaskariyano, d kətyo hiya Faṭəme, me bayn i ʕaskar, w midole w mḥalqole ʕal i arʕo. W naqqa Faṭəme ftəḥla ṣadra, koḥoyər, mə ḥoyər u zabəṭ: ga haṯe barṯo yo.
35. E omar: "Alo maḥru bayte d Tərkiya! Qay gawre lo fayəš b Tərkiya, fayəš kamṭilan bnoṯe li ʕaskariye. Yalla, qəm ya flane, izax lu baytayḏax!"
36. Ba hiya ʕal u medano kokərxo. Qayimo, ya sidi, lwəšla ruḥa w aṯyo, maṭyo lu nxiroyo. W aṯən tavda lu baytaṯṯe w mhərre ḥḏoḏe. W tayimo, fušu b šlomo!

======
LF-Jastrow_LuF: 002. Al_Mi Karawanenkaufmann.txt
1. D əmminanxu bəṯr maṯe masale ḥreto, masale naʕəmto, latyo rabṯo ġalabe.
2. Kəmmi, karwan mhalxono wa me walaye l walaye. Annaqla ak karəwən saṯwo ani qayṭo komhalxi, lo kokolən.
3. Komər u karwanano mhalaxle, b lalyo komaḥti. Kit aʕmayye konat w kit aʕmayye ab baġlaṯṯe w as səsyaṯṯe w a hnaṯṯe. U rišo du karwan, kit aʕme səsyo.
4. Komər b darbo mhalaxxe, maḥatte ʕaṣriye. U lalyawo kule talgo koṯe. Ṣafro qayimi: ga u talgo koqayəm ġalabe. W fayiši raḥuqe ma qrəyawoṯe. I qriṯo, d kətyo qaruto, aʕlayye gməblola u yawmo kule, hul d moṭəlla.
5. Annaqla mə ksaymi, lappe kolən. Maṭʕanne ab baġlaṯṯe w mhalaxxe. W u talgaon konoḥət, annaqla komər foyəš kul saʕaye gnofəl ḥa, gnofəl baġlo. Komər ḥa bəṯr u ḥreno, u karwan, u tmamayḏe nafəl. Qafili mu quro.
6. Hano, more du karwan, ʕal u səsyo koḥoze, konəfli a greʕayḏe w konəfle ab baġlayḏe, laybe soyəm mede.
7. I naqla d ḥzele, lo fayəš mede mhalxono žġayni mine, peva hiye w i səstayḏe. Ḥəṣle ruḥe b ḥaṣe di səsto w dəqle a rkebat b gawe di səsto w tlele.
8. Kəmmi i səsto kḥel, foṯa xer yo, fayišo mhalxo, rahaṭto, hul d maṭyo l qriṯo. Komər u bayto, d kətyo qamoyo, kalyo qəm feme du tarʕo.
9. Lo kəmmət, u baytano laybe nošo. Kibe barṯo ḥḏo, barṯo kaməlto. Ḥəlla, kale səsyo, səsyo ani səsyo, kalyo qm u tarʕo du bayto. W kit zlam ǧamudo ʕal ḥaṣa, lišone twiro yo.
10. Qayimo, rahaṭto nafiqo larwal, mašrela me ʕal ḥaṣe di səsto. W ṭʕəlla w maʕballa lalġul, maḥatla iḏa b qḏole. Ḥzela, kibe heš, ruḥo korəmšo, qḏole kibe ruḥo.
11. Komər maḥatla, frəsla aǧ ǧule w mkasela ṭowo. W səmla nuro w xrəzla ruḥa bəṯre ḥaṣe w ḥəṣla qəm ṣadra w komaḥto fema bəṯre qḏole w kobole nafas hawxa šaḥino, dad u zlam šoḥalle.
12. Komər azzeyo hawxa mede saʕaye, raməš u zlamayḏa, aṯile ruḥo.
13. Fayišo hawxa, hul d ḥzela, ṭowo hawi šyar. Ḥəlle hawxa ḥeḏər ruḥe, ḥzele: kala barṯo, kala koḥəṣla qəm ṣadra. W komaḥatla bayn aǧ ǧule w kala i nuraṯe səmto qume.
14. Komər u zlamayḏan ḥəlle hawxa: barṯo ṣpahi yo. Qayimo hiya d qaymo me bəṯre, zbəṭle iḏa. Məllale əmmo: "Mə kəbʕət?" Zbəṭle iḏa, kobəʕ soyəm šuġlo ḥaram aʕma.
15. Məllale əmmo: "Ya zlam, hat zlam nuxroyo hat w aṯət qm u tarʕo. I səsto maklelalux qm u tarʕo, nafiqono, manḥatlilux, maʕballilux lalġul w mšaḥallilux w manəḥlilux, maqəmlilux. Mede ḥaram lo ṭəlbət mini, ono lanno barṯo d saymono bede ḥaramtiye."
16. Har səmla lo səmla, lo qadiro xəlṣo me bayn iḏoṯe. Komər ḥzela, nošo žġayni mina peva layt bu bayto. U babo bu bayto ḥreno yo, raḥuqo bayn aʕ ʕeze yo. Hiye w i emo. W ḥzela: briṯo talgo yo, at tarʕe koməsxori mu talgo, ḥəngi aṯi talgo u yawmawo. Məqqa d maʕlo qola, isan lə kšoməʕ qola.
17. Məllale əmmo: "E, ġalabe ṭowo. Qəm, madam hawxa yo, mšaḥnono maye, mašiġət ruḥux w mašiġono ruḥi ono ste, ḥayfina. W bəṯr u mede d əbʕət, səm!
18. Qayəm annaqla hiye. Maḥatlale muklo, xile  w maḥatla maye ʕal i nuro. Mšaḥalla baroše d maye w bəṯr me d šaḥini am maye, maḥatla u tašt du layšo qm u tarʕo. Əmmo: "Tux, annaqla harke ḥəf!"
19. Aṯi. Əmmo: "Šlaḥ aǧ ǧulayḏux." Šləḥle aǧ ǧulayḏe, yatu b gawe du tašt. Kobəʕ yaʕni bayzo maye aʕle w ḥoyəf.
20. I naqla d yatu b gawe du tašt, u tarʕo du bayto, komər ʕal riše d saloqa, xd u šalwo laltaḥ mu bayto. Mḥela raġla bu təštawo w annaqla u tašt ʕal u talgo xriq w mṭawṭəḥ l arʕe du šalwo. Əmmo: "De, zux annaqla!"
21. Hawxa zalṭono. Naḥət l arʕe du šalwo, tav u taštawo hiye. W briṯo talgo. Nafəl laltaḥ, qayəm, qayəm daʕər laff i qriṯo va. Annaqla e, lo kəmmət, briṯo hawxa xəd ʕatimo. W u bayto, d ʕabərle, hiye lə ḥzele, i naqla d ʕabəlle. Lo koḏəʕ, ayna bayto wa.
22. Aṯi, saləq ʕal ag gorone, hawxa zalṭono, x aloho hule. Komhaləx, maṭi l goro. Kit kowo hawxa rwəḥto, kal koṯe həlm šaḥino mina. Hama mṭawṭaḥle ruḥe bi kowayo va laltaḥ.
23. Mṭawṭaḥle ruḥe, naḥət bayn a ʕwone. Čik bayn a ʕwone hawxa, šaḥəlle əšmo. Mrakəd hawxa əšmo bayn a ʕwone. Košoməʕ qolo, koqore komər komər: "Ya gawro, d xile u ḥalwo di emo, adyawma mətfəq aʕli, maxlaṣli mu balano, d ono čəkno ebe."
24. Hano šaməʕ u qolano. Tre-tloṯo kore qrele hawxa b gawe du bayto, d kətyo hiye bayn a ʕwone. Qayəm bayn a ʕwone, omər: "Ono kaṯino, mə kəbʕət?"
25. Omər: "Čəkno b baxt d alo w diḏux. Ḥur", — omər, — "i barṯo du ḥaram, i ḥurmayḏi, hiya w u ḥawrayḏa harke maṣərralli, mḥalaqqalli larke. W kalən b ḥaramtiye yatiwe ʕam ḥḏoḏe."
26. Hama grəšle qayso me taḥt a gyoṯe w hǧəmle, mḥele b qarʕe du zlam, du ḥawro di aṯto d hawo, d more du bayto, d əmmina. Drele bi arʕo, i ḥurma mṣarṣʕo, ḥzela: ḥa zlam zalṭono hawxa, xəd aloho hule, nafəq me bayn a ʕwone.
27. W u gawrayḏa məllele omər: "Mkamal aʕla ze, qṭala hiya ste." Omər: "Lo. Haṯe i aṯtayḏux yo. Šqulux qayso, qṭala hat." Komər: "Hawli." Mbele u qayso mine w qayəmla, baq qayse qṭilole i aṯto hayo ste. W mḥalaqqe a tre, mṭawṭḥənne bayn u talgawo, mḥalqənne larwal. W aṯən, ʕabiri, yatiwi.
28. Annaqla komšayele u zlam sowo, komalle, komalle: "Ono kobaʕno d oḏaʕno, aloho aydarbo mšadallelux, m ayko aṯət", — komər, — "w aydarbo aṯət ʕal u qolano, d ono koqorene. Aloho mšadallelux, maxlaṣluxli."
29. Komər: "Alo, mə d omannux? Alo, ono u mede d səmli, i aṯtayḏux balki huyo ṭaw mini."
30. Ono rišo d karwan no. W u karwanayḏi qafəl bu darbo w ono ʕal u səsyo. Kalino b tarʕo d bayto, ḥḏo barṯo aṯyo, manḥatlali w mašḥanlali w mokelali. W qamno bəṯr, ḥəlli, bu bayto layt žġayni mina peva. Ṭləbli i ḥaramtiye aʕma.
31. Har səmla lo səmla, məqqa d abiʕo d xəlṣo mini, lo qadiro. Bi ḥarayto məllali əmmo: "Ko kḥayfina w bəṯr u mede d əbʕət səm!"
32. Mšaḥalla maye w maḥatla b tašt, motawlali bu tašt. W mḥela raġla b arʕe du tašt, mṭawṭaḥlali bu šalwo, ʕal u talgo xrəqno.
33. W aṯino, lo koḏaʕno, ayna bayto wa. Hama aṯino, ḥzeli kowo, mṭawṭaḥno bi kowo, naḥətno bayn a ʕwonani diḏux. Ḥzeli, šaməʕno qolux, kal koqorət, koṭəlbət m aloho, d zlam oṯe maxlaṣlux. Haṯe i masalayḏi."
34. U sowo komalle komər komər: "Ayko yo u bayto d..." Komər: "Alo, lo koḏaʕno, ayko yo." Komər: "I barṯo d ḥəzyolux, aydarbo wa?" Hule u waṣfayḏa omər: "Hawxa yo, yarəxto yo, ḥewarto yo masalan." Hule u waṣf aydarbo, ʕayna kome ne...
35. Omər: "Alo ḥə d rišux, hayo i barṯayḏi yo. W ḥur i emaṯe diḏa. I naqla d kəmmi "i wardo komxalfo kubo w u kubo komxaləf wardo", latyo ġalaṭ. Haṯe i barṯo di ḥurma maraḥtaṯe, d hawxa əbʕowa mbahdlo i sowuṯayḏi l qəl ʕayni. De hul d howe ṣafro gəzzano."
36. Omər: "Čəkno b baxt d alo w diḏux. M uʕdo kali koṭolabna minux, d obətliyo aṯto eli. Ono kətli mal, i nuro lo koməqḏole. U karwanayḏi, d azzeyo, kətli karewən xtoṯe."
37. Omər: "Yabo, ono laybi d omannux mede. Gəzzano ṣafro. Haka raḏ̣yo hiya məblolux, alo ono... hat maxlaṣluxli me mede zəd mu qaṭlo."
38. Komər u lalyawo maḥšamme, damixi hul ṣafro. Ṣafro qayimi, azzehən, səmme qəṣd du bayto, azzehən. I naqla d ʕabiri li dərto, ḥzele, aḏəʕ i dərto, hiya yo, i dukṯo d mḥalaqla.
39. Nafiqo i barṯo du sowo, ḥəlla: ga kale u zlamayḏa ʕam u babo. Məllale əmmo: "Yabo, u kalbawo lo ṭorət mqadəm. M ayko d aṯi, ṭro doʕər."
40. "Ya barṯi, ya... U zlamano maxlaṣ..." Əmmo: "Lo kowe d ʕobər lu baytano abadan, hano zlam kalbo yo w latle aṣl. Dlo aṣl yo. Ono i ṭowuṯo d aṯməl səmli aʕme w bəṯr ṭoləb i ḥaramtiye aʕmi — lo kowe d doʕər."
41. Məllela omər: "Ya barṯi, gʕəbrina w gməǧġənnax, be ma mə səmle ṭowuṯo bəṯr mi masale, d mḥalaqlax hat bayn u talgo. W haka raḏ̣yat aʕle, raḏ̣yat, lo raḏ̣yat — gmofaqne."
42. Ḥzela i barṯo... w u babo zlam sowo yo, kaman. Lo maġballa. Əmmo: "ʕBaru."
43. ʕAbiri. Maḥkelela u babo i masalayḏe aydarbo hawi. W u aydarbo i emo, kətwayla ḥawro. Oṯewa gaba w bi ḥarayto maṣərre hiye w l qəl ʕayne əbʕiwa b ḥaramtiye moṭən l ḥḏoḏe.
44. W omər: "Alo, hano aṯi ṭləblelax. W hano zlam, kətle karwan, tagoro rabo yo. U karwanayḏe azzeyo, komər: "Kətli mal ġalabe." Zlam sawiʕo yo. W məllela omər: "Ono me flan dukṯo no w ono zlam iḏiʕo no, tagoro rabo no." Komər tamo i kačke raḏ̣yo aʕme. W gawiri ḥḏoḏe. W howutu basime.

======
LF-Jastrow_LuF: 003. Sl_Mi Über die Schlangen im Tur Abdin.txt
1. D əmminanxu mede ʕal ak kurfe, d kit gaban bu ṭuro w mən kəmmi ann əšmonaṯṯe.
2. Ann əšmonaṯṯe dak kurfani kulle, komanno, bu kurmanǧi yo. Liʔanno kəmmi masalan, kəmmi 'i karrakore'.
3. Karrakore, yaʕni smiṯo w lə kšəmʕo, haṯe kuyo kriṯo ḥləmto w latyo xayəfto ġalabe bu rahṭo.
4. W kit ǧəns ḥreno, kozayʕi mina ġalabe, kəmmila 'sarhastif', yaʕni riša kowe mṯalṯo w paṯyo lo brimo. Qḏola rafiʕo, haṯe kəmmila 'sarhastif'. Haṯe i naqla d koduṣo isan, lo koxoləṣ mina. U samayḏa ġalabe qawyo yo.
5. W kit ak kome, kəmmənne... kəmmənne kurfe kome, latle hanək əšmo hno.
6. Bəṯr kit ǧəns ḥreno, aš šaʕuṯe kəmmənne. Rafiʕe ne ġalabe hani, kowən i ḥḏo mənne mede druʕo w zəd me druʕo u yurxayḏa. W u ḥulmayḏa lo kuyo zəd mi ṣawʕo.
7. Haṯe koməǧġoli aʕla čirokat ġalabe. Kəmmi, koməḥyo ruḥa bu isan, konəqwole, xd u buġro di  tfənge. Kəmmi, konəqwo u ǧəsmo du isan w ġalabe noše koḥozəlla ʕal ad dawme. Komḥalqo ruḥa me dawmo l dawmo, xd u fyoro yaʕni, kofayro. Ḥeloqo komḥalqo ruḥa me dawmo, koməṭyo li dawmo ḥreto.
8. Maḥkowaylan emi ġalabe kore i čirokaṯe, d hawyo naqla aʕma w ʕam i aṯto du abro d ʕammi.
9. Azzehən laq qayse. Annaqla hənne koqəṭʕi aq qaysani w komaltmi, kul ḥḏo gmaltmo i pəštiyayḏa. I aṯto du abro d ʕammi ḥəzyola ʕal i dawmo, kal koməḥyo qarʕa bu qurmo di dawmo, i kurfo.
10. Hənne kəmmi, i naqla d koməḥyo qarʕa, hawxa yaʕni komaʕawdo riša. Hiya be ma mən hno kosaymo, haṯe i ʕadayḏa.
11. Məlla l emi əmmo: "Ḥur, kala kurfo ʕal i dawmo." I naqla d ḥəzyola, emi məllala əmmo: "Mhalax xayifo, ʕərqina. Haṯe d məḥyo ruḥa eban, kqəṭlolan."
12. Daʕiri maq qaysaṯṯe w ʕariqi, ʕariqi hənne komhalxi. Annaqla Šmuni, i aṯto du abro d ʕammi, koḥəzyo mede yarixo, kofolət bəṯra, koḥayro laxalf: ga kal kit mede korohəṭ bəṯr, xd i kurfo.
13. Rahiṭi, hul d maṭən, l qm i qriṯo. W hiya kul d koḥayro, əšmo koḥəzyo: ga kal kit disa komhaləx bəṯra u mede yarixawo, koḥəšwola, kurfo yo.
14. Bəṯr kəmmo, koqəryo l emi, kəmmola, kəmmo: "Lo daʕiro mini. Falito bəṯri hul harke i kurfo." Kəmmo: "Aydarbo falito bəṯrax?" Kəmmo: "Ḥur, kala bəṯri."
15. Koḥayro, kəmmo: "Ḥaru dyar diḏax! U ḥawlayḏax yo, košari me ḥaṣax. W koməgrəš bəṯrax, hat koḥəšwat, i kurfo yo."
16. Əmmo: "Wawayla walla", — əmmo, — "u ṭuro kule ono korəhṭono w koḥəšwono, i kurfo bəṯri yo." Amar aṯən dlo qayse.
17. Annaqla ak kurfani gaban lanne ġalabe rabe, yaʕni u kurfo rabṯo rabṯo, d koḥozəlla bu ṭurawo diḏan, tuyola tre mətrat w fəlge, tre mətrat. Yaʕni noquṣo d huyo u yurxayḏa tloṯo mətrat, bas ġalabe ḥarbe ne. W kozayʕi mənne ġalabe.
18. Komhalxi bad darbone masalan bayn aṭ ṭurone ar ruʕye, a hne. Kəlle bu qayṭo kowən šmiṭoye, noquṣo d koluši b raġlayye, hənne lə kḥozəlla, kozəbṭo raġlayye, koduṣalle.
19. W ono, koṯe l boli, kətwayli ḥawro, əšme Səlo, kətwalle tyoro ʕam gabe di maqbara di Ndaṯalo, di qriṯo d Midən yaʕni. Zrəʕwalle ṣʕore.
20. I emayḏe du zʕurano məṯto wa. W u babayḏe miṯo, yatumo wa, kətwayle qašto.
21. I qašto məllale əmmo əmmo: "Səlo, yade zux, ḥzay, d l əzze sawal mede, čik bayn a ṣʕorayḏan. Izux ḥzayene!"
22. Naʕimo wa, kətwaybe ʕumre tmanyo-təšʕo əšne balki. Ḥawri wa, ono w hiye ḥawrone wayna.
23. Azzeyo hano, saləq. Kit rəǧl d kefe, kəmminala 'škere'. Komaltmi ak kefe, d kətne bayn i arʕo, komaltmənne b dukṯo, layt dukṯo yaʕni maraḥqənne, mḥalqənne ak kefe, komaḥtənne b fəlge di arʕo, kosaymənne, kəmmənne 'škerat'.
24. Hano saləq ʕal i škere u zʕuro, koḥoyər: kətwalle arʕo rabṯo wa əšmo. Koḥoyər ḥeḏore, d ḥoze bema kit, ḥmore ʕeze mede me di qriṯo bayn a ṣʕoraṯṯe.
25. Hiye koḥoyər ḥeḏər ruḥe, mašəkle, mede zbəṭle raġle, ʕarquwe me laltaḥ. Ḥəlle, ḥzele qarʕe di kurfo, dwəṣla b raġle ʕam gabe d ʕarquwe.
26. U zʕuro zʕuro yaʕni naʕimo, šawʕo-tmanyo əšme, mə ktowe, zayəʕ ġalabe w rahoṭo aṯi lu bayto, məlle li qašto omər: "I kurfo dwəṣlali."
27. Madmaxxe ʕal i arʕo w azzehən qralle lu ḥakimo. Kətwaylan ḥakimo əmmiwayle Mrade Rašši, ġalabe šaṭər wa.
28. Aṯi, fayəš komoḥe i muse ʕal raġle w ono, i naqlayo kulan di qriṯo, šamiʕi w azzano. Kalyo wayno, koḥozeno, u ḥakimo mə kosoyəm. Moḥewa i muse b raġle, xəd ḥa moḥe i muse b qarʕo. Admo lo noḥatwa mina, me raġle.
29. Maḥatwayle, kətwayle qarno. Maḥatwayla ʕal dukṯe du ǧroḥo di musayo w moyaṣwa b feme me qarʕe di qarno. W bəṯr b ʕarše soxarwa u naqwo, d kətyo eba me lalʕal, bu šamʕo (kətwa falqo d šamʕo) aʕla. W ṭorewayla hawxa mede ruʕe d saʕaye w gorašwayla, məmloyowa maye šaʕuṯe.
30. I qašo kobəxyo, koməḥyo ʕal qarʕe d ruḥa kəmmole: "Mərad, čikono b baxt d Alo w diḏux, maxleṣe u Səlo." Annaqla Mərad komalla: "Yade, aydarbo gmaxlaṣne?"
31. Moraxle iḏe, zbəṭle ṣaʕre du zʕuro me riše w grəšle. Boqo d ṣaʕro nafiqo b ṣawʕoṯe, məllela omər: "Ṣaʕre naṯər.
32. Annaqla ono kibi gorašne, mofaqne mu qawro? Mayər xalaṣ, laybi samne mede. U samo šaġəl bi lašayḏe kula." W l azze saʕaye, u zʕuro mayəṯ.
33. Hawi ḥḏo ḥreto. Haṯe ono lo ḥəzyoli, bas kətwayli abre d ʕammo w hul uʕdo saġ yo. Hiye w ḥa ḥawro me diḏe azzehənwa kərxiwa ʕal aq qene das safrune.
34. Annaqla gaban feme dag gube, komaʕamri kefe ḥeḏər feme du gubo. Maʕləlle əšmo, daqana d ʕeze mede lo nəfli b gawe du gubo.
35. Azzehən kərxi, u zʕuro, u ḥawro du abro d ʕammi, d əmmina, Musa Tuma yo u abro d ʕammi. Maḥatle iḏe b naqwo bayn ak kefanək d feme du gubo. Yaʕni hiye ḥəšbole, kit, kit qeno d čuko. Mede mḥelele nəkkəle, koḥošu, ənno čuko yo lalġul aw safruno.
36. Komarle: "Musa, kit harke qeno." — "E", — komər, — "zbaṭe graşe." Komər: "Walla hiye mḥeleli nəkkəle w iḏi lo koməgrošo."
37. Hani a tre, ʕumrayye hawxa ʕaṣro-traḥṣar əšne wa. U ḥa, Musa, aḏəʕ. Omər: "Kit w layt, kurfo yo, zbəṭla iḏe" — məftakalle hawxa b bole.
38. Qoyəm d omər: "De ono gəmʕawannux." Maḥatle raġle b feme du gubo ʕal ak kefe w ba tre iḏoṯayḏe zbəṭle kaṯpoṯe du zʕuro w məllele omər: "Annaqla graš w ono gəmʕawannux bu grošo, d iḏux nəfqo."
39. Amar a tre grəšše, komər lə ḥzelan, əlla i kurfo nafiqo ʕam iḏe w qalibo ʕəl me rišayye w dwəṣla w mhalaxla.
40. I naqla d koduṣo i kurfo, gud lo qəlbo ʕal ḥaṣa, lo komarfo u samayḏa, komibayən, lalġul, b gawe du naqwo, zbəṭla iḏe bayn la tre ṣawʕoṯe, bayn li rabṯo w i ṣawʕo d ʕam gabe di rabṯo. Zbəṭla tamo w lo qadiro qəlbo bu naqwo w lo marfela, hul d lo hiye grəšle iḏe w grišole. Qalibo, dwəṣla.
41. I naqla d ḥzele hawxa Musa, u ḥawrayḏe, šrele ḥaṣe w maṣəlle ḥaṣe ʕal druʕe. W rahoṭe aṯən li qriṯo.
42. Maṭən li qriṯo, huwe xabro əmmi (lo koḏaʕno, mən wa əšme, Mərad wa u zʕuro). Əmmi: "Dwiṣ bi kurfo, xayifo qrawu l Mrade Rašši."
43. Aṯi Mərad, ḥzele: ga kala druʕe du zʕuro maṣərto. Omər: "Man maṣəlle druʕe?" Hano, Musa, d maṣrole, ʕarəq, zayəʕ, ənno səmle mede lo ṭowo. Bəṯr qrallalle əmmi: "Tux, lo zayʕət, səmlux ṭowo, d maṣəllux druʕe."
44. Komər hul d maṭina lu bayto, druʕe hawyo, xd i ʕaṭmo, həngi yarimo w u samo šaġəl eba, bas mu teṣoro w lalʕal lo saləq u iromo.
45. Qrela Mərad omər: "Amṭewli čeli d kalbo naʕimo." Amṭallalle, kit gabayye ġalabe, kul bayto kit gabayye kalbo w klabṯo, dayman kit naʕime, garwo d kalbo.
46. Omər: "Maḥetle bu gurno hawxa, bam menayḏe w bu hno, bu wasax, d kit b gawe, b kul mede, xəd kətyo hawxa, duqle b gawe du gurno u čeliyawo du kalbo."
47. Dəqqe bu gurno w dəqqe ṭowo, omər: "Duqle ṭowo ṭowo." Dəqqe ṭowo. W amṭele ḥfeto d darmono da tfəngat, maḥatle aʕle ḥfeto ṭawto ba tre iḏoṯe. Omər: "Dʕaru, duqle naqla ḥreto, d məxləṭ b ḥḏoḏe."
48. Daʕiri, Dəqqe u darmonawo da tfəngat w u baṣro du čeli du kalbo, hul d hawən, xd u marham.
49. Amṭele falqo d galdo, hano man u ḥakimo, w žnuka maḥatle u baṣrawo, d hawi, xd i labəxto, frəsle ʕal u falqo du galdo ṭowo w omər: "De šrawu annaqla iḏe."
50. U zʕuro i naqlayo, lebe kayuwa. Lo qodarwa lo məǧġəl w lo mede. Šralle u teṣoro, d kətwa ʕal druʕe, w ləfle i labəxtayo ʕal druʕe kula, maṣrole ṭowo w yatu.
51. Yatu saʕaye. Bəṯr mi saʕaye šəryole, tlele u galdawo, kəmmi (hano u abro d ʕammi ǧġil, d heš harke yo, uʕdo kale bu Šam), omər, i naqla d tlele u baṣrawo du kalbo ʕam u darmono da tfəngat, komər baṣro ʕal druʕe du zʕuro, lo galdo w lo baṣro fayəš. Žġayni maw wariḏe w mag garme lo mibayanwa, yaʕni šari u baṣro d druʕe du zʕuro kule.
52. W aṯi, annaqla maḥatle aʕla marham, kətwa gabe, Mərad, w malifole b čarəke d ketono rakixo ġalabe w kul yawmo oṯewa, šorewayla w maḥatwa aʕla marham w doʕarwa, maṣərwayla.
53. W u zʕurawo, iḏe lo msaqṭo w nayiḥo. W daʕər naqqa ḥreto u galdo, hawi. Bas u mede, d lawiwa, — mene lo fayəšwa eba, xd i yaqəḏto, hawyowa druʕe.
54. Yaʕni ġalabe šaṭər wa u ḥakimayḏan, bas i naqla d u samo koraxwa bi laše du dwiṣoyo, lo qodarwa soyəm mede.
55. Kətwayli ḥolo, u ḥolo d emi. Əmmiwayle Afremo d be Məqṣi Ġarro. Hano, hiye, i naqla d kosaḥwa u karmo, i kurfo dwəṣla b ṣawʕe i rabṯo.
56. Qayəm maḥatle ṣawʕe ʕal u qurmo di sato w bi qaddəm mḥele mḥele ʕal ṣawʕe d ruḥe, qṭiʕole w hano ono ḥzeli, koḏaʕne. W ḥzeli ṣawʕe qṭəʕto.
57. Maḥatle darmono di tfənge, maxlele fšakke me d kətwa aʕme, maḥatle ʕal ṣawʕe w maṣrole w žnuka azzeyo, karəx ʕal i kurfo, qṭilole w aṯi gab Mrade Rašši.
58. Omər: "Mərad, i kurfo dwəṣlali." Omər: "Aydarbo, Afremo, dwəṣlalux i kurfo?" Omər: "Walla kosaḥwayno bayn u karmo, hama lə ḥzeli. Xd u kalbo, mḥalaqla ruḥa l ṣawʕi, dwəṣlali."
59. Omər: "Mə səmlux?" Omər: "Qṭəʕli ṣawʕi." Omər: "Mə maḥatlux aʕla?" Omər: "Maḥatli darmono di tfənge. Maxleli tre fšakkat w maḥatli b dukṯa." — "E", — omər, — "zux, annaqla hat səmlux, mdarmanlux iḏux hat b iḏux. Hano yo u darmonayḏa."
60. Annaqla hiye, u darmono di tfənge, i naqla d komaḥtile ʕal i dukṯo, d kuyo ǧrəḥto, xd u maqoro di nuro, koqoṭəʕ u nazəf du admo, mawxa hno.
61. U ḥa ḥreno (hano ono lə ḥzeli, bas babi omarwaylan aʕle), disa hayo dwəṣla i kurfo laltaḥ me barke, w hiye mhalxono bu ṭuro.
62. Hano annaqla u mede, d səmle hano, heš ṣaʕbotər wa, me d qṭəʕle ṣawʕe d ruḥe.
63. Dwəṣla b raġle laltaḥ mi barko. Qoyəm gorəš i xanǧar, zobəṭ dukṯe d feme di kurfo, di dwaṣto, b iḏe w bi xanǧar qoṭaʕla. Qoṭəʕ u galdo w maḥət hawo ste darmono aʕla. W disane hawo ste qṭile i kurfo, yaʕni hawxa medone saymiwa.
64. Hawiwa mede ḥreno gaban. Arʕo ono koḏaʕna, qorənwayla, maḥatwalle əšme di arʕo 'di qarno', əmmiwa 'i arʕo di qarno'. Haṯe mən hawiwa eba?
65. Bu qayṭo aʕ ʕeze, lo kamṭənne lab bote, komaġlənne bann arʕoṯe, məḥləf me d amṭənne lu bayto. W maltmi u sarwaṯṯe w disane du payəz ṭəʕnile w marisile bann arʕoṯe.
66. Ann arʕoṯe kowən xalye. Komadamxi aʕ ʕeze bayn ann arʕoṯe kul tloṯo-arbʕo lalye. Komadamxənne b arʕo. Annaqla kombaʕri aʕ ʕezani bayn i arʕo, i arʕo kowe eba sarwo, mbarbzo ṭowo, kaʔənno nqəlle hənne w mbarbazze bann arʕoṯe.
67. Annaqla i arʕaṯe d qarno, madamxiwa aʕ ʕeze eba. Kul lalyo, fəlge d lalyo, bari me fəlge d lalyo šəmʕiwa qole d ʕezo, oṯewa qaren mina. Qaymiwa, əzzehənwa, ga: ʕezo kal komifarfto, lo fayšowa tre saʕayat, mayṯowa i ʕezo.
68. Ṣafro qaymiwa, kərxiwa, saymiwa lo saymiwa, dukṯe d naqwo d kurfo d mede ḥozən — lo ḥozənwa.
69. Kəmmi, arbʕo-ḥamšo yawme kul lalyo mal lalye d Alo ʕezo w komədwoṣo w lə kfayšo saʕaye, komayṯo. Hani mḥayri, more daʕ ʕeze w ar ruʕye, w di qriṯo. Fayəš hawyo čiroke, arbʕo-ḥamšo ʕeze gabayye lanne əšmo. Kul lalyo komədwəṣ ḥḏo.
70. Annaqla ṣafro qayimi, komfalən i arʕo feloyo, ʕaṣro zlamat kokərxi eba. Lo kəmmət, u rəʕo ḥəlle: ga qarno, kal korəmšo.
71. Qarno d ʕezo, i naqla d konəḥri aʕ ʕeze, aw d ʕarbo, kotolən aq qarne, komḥalqənne. Kal korəmšo. Mədle li qarno b iḏe, koḥoze bu naqwo, d kətyo xalyo, eba koḥoze: ga kale riše d kurfo.
72. Omər: "Alo, kalayo. Zbiṭoli xalaṣ. Toxu!" Aṯən, məfqalle me gawe di qarnayo.
73. Lo kəmmət, kurfo, noše kal koqṭilalle. Mḥallalla kefo, qṭiʕo me laltaḥ mu rišo b ṣiṭo. W azzayo me laxaf va, čiko bi qarno. W i qarno lḥəmla aʕla. W fayəš b lalyo koməfqo qarʕa mi qarnayo koduṣo ʕezo w kogəršo ruḥa, mičoko bi qarno.
74. Yaʕni mede heš lo šamiʕi ebe. ʕUǧbo maʕ ʕaǧobe yo u medano, d hawi. Qay i kurfo (hano mede iḏiʕo yo), hama məǧroḥo ǧərḥ naʕimo, ayko va d əzzayo, gmayṯo.
75. Gməṭyola aš šəšwone naʕimani, kəmmənne i gerke, kfəlti bəṯra, gmičoki bu ǧərḥawo diḏa w kfayši xəldi ebe, hul d mayṯo i kurfo.
76. Annaqla komibayən, haṯe, i kurfaṯe, səmla mede, ʕal ʕaql səmla. ʕAbiro me laxaf mi dukṯo qṭəʕto bi qarno. I šəšwant lo qadiro məṭyola, hul d edi qṭilalle, mparčkalle.

======
PS: 01. D_Mḏ.txt
1/1 Kətwo aġa Yusəf Aġa, qariwo we ʕal u balad du Hənd, kətwole
1/2 abre d ʕammo. Ruḥamwo Yusəf Aġa i ḥoṯo d abre du ʕammo. səmle
1/3 ʕama b gnowo. Hiya barṯo, ṭʕino bu bayto. U aḥuno omər: “M mane 
1/4 ṭʕinət?” Ummo: “ṭuʕnono m Yusəf Aġa.” Hawən di qriṯo iḏe d aḥune
1/5 di kačke. Ummi: “Yusəf Aġa, šqul i kačke.” Omər: “Bəṯr d maḥtulxu
1/6 lu zor, lo kšuqanna.” Mqatalle bi qriṯo, lo qadiri ʕal Yusəf Aġa.
1/7 Hawila li kačke abro w barṯo. Qralle əšme du abro Mammo, əšme di
1/8 kačke Amina. Yaru Mammo. Omər: “Babi man yo?” Ummi: “Babux kle
1/9 ʕal u ḥolo.” Omər: “Layt yo hano babi.” Ruḥamwo ḥḏo Mammo. Məllale
1/10 layo d ruḥamwola. Ummo: “Kuḏʕat babux man yo?” Omər: “Man yo?” Ummo:
1/11 “Yusəf Aġa, səmle ʕam emux, hiya barṯo, w mqatalle l be ḥolux 
1/12 w l Yusəf Aġa. Lo qadiri ʕale. Hawət mu ḥaram.” Omər: “Hawxa?” Ummo:
1/13 “E.” Aṯi lu bayto, azze qṭəʕle ad dinore di emo, huwile b sayfo
1/14 w šqəllele zawgo d damančayat. Maḥatle u sayfo b qḏole w maḥatle
1/15 ad damančayat qume. Azze li awda d Yusəf Aġa, l aḏəʕ Yusəf Aġa.
1/16 Omər: “Tox, Mammo, itaw.” Yatu Mammo, huwe w Yusəf Aġa ǧġili.
1/17 Mqaharre. Grəšle i damančaye l Mammo. Maḥtole ʕal Yusəf Aġa.
1/18 Qayiṯo b lebe. Mhawalle l Yusəf Aġa. Omər: “Qṭeleli l Mammo.”
1/19 Aṯən b Yusəf Aġa ann aḥunone w ann abne. Aṯən l Mammo. Azzo
1/20 xabro l ḥole d Mammo. Ummi: “Qṭəlle Mammo.” Aṯi ḥole d Mammo
1/21 li awda d Yusəf Aġa, faliti ʕal ḥḏoḏe bas sayfe. Qṭile əšto l Mammo
1/22 m be Yusəf Aġa. Aṯi lu bayto, di qriṯo kulle azzən s Mammo, ummi:
1/23 “Hway u aġayḏan.” Omər: “ṭr owe.” Hawi u aġa Mammo. Tart əšne qəd
1/24 yaləf aġatiye.
1/25 Azze ḥa m di qriṯo laq qayse, laqi b sabʕo daywono, axile u merəko
1/26 w u baġlo. Ummi: “Mḏ̣ayəʕ u merəko.” Azzən tre karixi ʕale. ḥzalle
1/27 admo ʕal i arʕo. Azzən bu šop du admo. Azzən lu naqwo du sabʕo.
1/28  ḥzalle aʕ ʕqulyoṯo, u nargo w u ḥawlo w i rəšwono bu tarʕo du sabʕo.
2/1 Nafəq u sabʕo, mədle l ḥa, axile. Mahzamle lu ḥreno, aṯi li qriṯo.
2/2 Omər: “Alo kit sabʕo daywono, qṭile a tre zlamat.” Mammo omər: “Mə
2/3 kummitu?”  Ummi: “U ḥawalano yo.” Qayəm Mammo, lwəšle u sayfo w u
2/4 turso. Azze lu sabʕo, mawbele turto l Mammo. Nafəq u sabʕo,
2/5 ḥzele Mammo, kətle sayfo. Qhir u sabʕo m Mammo. Kəmfarǧi di qriṯo
2/6 kulle. Mədle l Mammo lu sabʕo, mḥele u mərṭal qume. Lo səmle
2/7 mede lu sabʕo. Mḥelele sayfo l Mammo, hol fəlge d yawmo huwe
2/8 w u sabʕo kəmqatli xəd tre zlamat. Qṭile l Mammo u sabʕo. Aṯi
2/9 lu bayto. Nafəl dang b Mammo. Nafəl əšme d Mammo b briṯo.
2/10 Aṯi təǧar m Mawṣal lu balad du Hənd. Hawi s be Mammo ḏ̣ayfo.
2/11 Omər: “Hatat Mammo?” Omər: “E.” Omər: “šamiʕina əšmux bu balad d
2/12 Mawṣal.” Omər: “D lo gworo hat?” Omər: “E.” Omər: “Kuxlo ʕalux Zine m
2/13 Gziro yo, barṯe d Mire Zrav. Kətla tloṯ aḥunone: Mir-Sevdin w ḥasso 
2/14 w čakko.” Omər: “Kla bu quṣro d Gziro. Az zineǧər di dargaṯṯe d dah-
2/15 wo-ne.” Mammo omər: “Ma gəzze hol tamo?” U bazərgan omər: “Ono.” Omər:
2/16  “I naqla d əzzux, awbela i xuṣayḏi.” Omər: “ʕAla ʕayne.” Omər: “Bale
2/17 dʕalli xabro”  - məllele lu bazərgan. Aṯi u bazərgan lu Hənd, səmle
2/18 u bazar diḏe w daʕər. Aṯi l be Mammo. Mawbele i xuṣa d Mammo.
2/19 Azze l Mawṣal lu bayto. Saləq l Gziro, l be Zine. ḥzele Zine bu šəb-
2/20 bak. Omər: “Zine.” Lo raḏ̣iyo d məǧġolo ʕam u bazərgan. Omər: “Zine.”
2/21 Ummo: “Mən yo?” Omər: “Mamṭeliləx mede m dukṯo.” Ummo: “Mən yo d
2/22 mamṭelux?” Omər: “ḥur ʕale.” šrela u trabzuni m ḥaṣa, mtawtaḥla bu
2/23 šəbbak, kle u təǧar laltaḥ w Zine lalʕəl. Ummo: “Qṭare məd kətyo b
2/24 riše du trabzuni.” Qṭelle lu təǧar, grəšla l Zine u trabzuni, šrela
2/25 mu trabzuni. ḥəlla ʕale, ḥzela xuṣa: ḥa faṣṣo almas yo w ḥa faṣṣo
2/26 lul w ḥa faṣṣo əšme d Mammo kṯiwo buwe. Ummo: “Ayko yo more
2/27 di xuṣa?” Omər: “Kle bu balad diḏe.” Ummo: “šamiʕono əšme, gəmšaylono
2/28 menux, kayiso yo? Lo?” Omər: “Xort ṭaw mene layt. Azzino lu Hənd
2/29 w naḥatno hul Mawṣal, lo ḥzeli zlam ṭaw mene w arǧal mene.” Ummo:
2/30 “Gduʕrət l tamo?” Omər: “E.” Qayimo, kṯula ṣurto xud ṣurta bu kaġad.
2/31 W kṯulale b ṣurta, ummo: “Tux lu balad diḏan, howe ḥaram ʕali, lo
2/32 kšuqlono gawre ġer i ruḥayḏe. Ag gawre kurxi ʕal an niše, latyo 
2/33 ʕaybo. An niše d kurxi ʕal ag gawre, ʕaybo yo.” Hula u kaġad lu
2/34 bazərgan. ṭrela i xuṣa ʕama. Aṯi u bazərgan l Mawṣal, msəkle aṭ ṭaʕ-
2/35 nayḏe, azze lu balad du Hənd, maṭi l be Mammo, azze l iḏe d Mammo,
2/36 omər ahla w b xere bu bazərgan. Omər: “Məǧġəl, bazərgan!” Omər: “Mə
2/37 gməǧġanno, Mammo?” Mawfaqle u kaġad m ʕebe, hule l Mammo.
3/1 ḥelle ʕal u kaġad, ḥzele i ṣurto d Zine w ax xabre d kṯulale.
3/2 Nšəqle i ṣurto. Omər: “Ko yo i xuṣa?” Omər: “šqilola l Zine.” Fayəš tart
3/3 əšne, huwe w Zine kəmšayiʕi l ḥḏode kuweġəd. Qhiro Zine m
3/4 Mammo, msəkla ḥa, hulale alfo qurš w mšayaʕla kaġad ʕame
3/5 lu Hənd l Mammo. Ummo: “Malle koṯe ṭr oṯe, lo koṯe gšuqlono
3/6 Mir Akabər u aġa du Wan.” Azze u zlam, mšayele ʕal Mammo, hule
3/7 u kaġad l Mammo. Qrele l Mammo u kaġad, qayəm Mammo, səmle kar
3/8 diḏe, raxu ʕal i səsto. Qayəm ʕame tre w arbʕi m di qriṯo, latne
3/9 aḥunone, bi ḥkeye kummi aḥunone ne. Azzən ʕam Mammo bu darbo. Lo
3/10 məllelən: “Layko gəzzi?” Mərralle, ummi: “Mammo!” Omər: “Ha?” Ummi:
3/11 “I niyayḏux layko yo?” Omər: “Gəzzino l Mawṣal. Ayna d koṯe ʕami ʕala ʕayne
3/12 w d lo koṯe məstafəl, gəzzino b ġaribiye.” Daʕiri m falge d darbo
3/13 w ṭralle Mammo. Aṯi l ʕayno bu darbo, daməx ʕal i ʕayno, layt 
3/14 qəryawoṯo lḥəḏor i ʕayno. Fayišo u səsto d lo ʕalaq kafənto. Kətwo arbaʕ
3/15 ṭalme d laḥmo ʕam Mammo, fərxile bi ture di səsto. Laxila li
3/16 səsto u laḥmo. Məlle r ruḥe, nošo layt gabe, omər: “Lo kuḏaʕno
3/17 i səsto qay lo kuxlo.” Bu šəbḥo d aloho hawila lišono li səsto, ǧġilo
3/18 ummo: “Mammo!” Omər: “Ha ʕayni?” Ummo: “Qum dʕar marke lu
3/19 bayto.” Omər: “Lo kowe d lo mamṭeno Zine, lo kowe.” Ummo: “E mustaflət.”
3/20 W lo mtanela edi li səsto ǧġil ʕam Mammo, lo kməǧġolo.
3/21 Zməlle bi ʕayno w baxi ʕal Zine.
3/22 Qayəm ṣafro, aṯi qunaġ ḥreno, maḥatle ʕal margo, daməx,
3/23 kruʕyo i səsto. Aṯile ḥayye, malifo ar raġle. Omər: “Nḥat ḥaywane.”
3/24 Ummo: “Lo zayʕat, lo gdawṣallux, lo kaməl u yawmayḏux.” Naḥito
3/25 i ḥayye, ummo: “D komalwo u yawmayḏux, ummatwo w lummatwo 
3/26 gdawṣanwolux.”
3/27 Qayəm Mammo, raxu mḥele ʕal u darbo, maṭi lann adroṯo
3/28 d Gziro qm walay. Naḥət mi səsto, kəmfarəǧ ʕal i walay m larwal.
3/29 Kit ḥa Bakko ʕAvan, dayəm bu məǧləs da ʕmirone yo. U xarbo
3/30 d komər lo ksaymile tre. Kətle barṯo l Bakko, əšma Arǧaḥ Zine.
3/31 Naḥito barṯo d Bakko lu šaṭ, kmašiġo aǧ ǧule, ḥzela Mammo. Nafəl
3/32 leba b Mammo. šamiʕi ab be babe d Zine i kayəsto kəmšayʕo
3/33 kuweġəd hiya u Mammo l ḥḏoḏe. Kummi: “šqul gawre!” Kummo: “Lo
3/34 kšuqlono ġer Mammo.” W šamiʕi di walay ar rabe w an naʕime.
3/35 ǧġilo ʕame barṯe d Bakko. Ummo: “Man at?” Omər: “Mammo no.”
3/36 Ummo: “ʕAl mə kərxət?” Omər: “ʕAl Zine.” Ummo: “Zine d ḥuzatla 
3/37 gduḏʕatla?” Omər: “E.” Ummo: “Ono no Zine.” ḥəlle eba, omər: “Xayr, latat Zine.
4/1 ʕAl u waṣaf d kobi m Zine ḥle mena layt. Hat latat ḥliṯo, 
4/2 kəmdaglət.” Ummo: “Mammo, aloho koḏaʕ Zine no.” Omər: “Balki əšməx
4/3 Zine yo, elo latat i Zine d kubʕeno.” Ummo: “Mammo əšmi Zine yo, w
4/4 barṯe d Bakko ʕAvan no, Zine d be ʕmiro ḥwarṯi yo.” Omər: “Zəx, qrayla
4/5 larke.” Azza barṯe d Bakko ʕAvan, ummo: “Zine!” Ummo: “Ha?” Ummo:
4/6 “Tex dəzzano lu šaṭ mfarǧina ʕal ṭayro, u ṭayrano nuxroyo yo,
4/7 ṭaw mene layt ṭayro, ṭreli aǧ ǧule w aṯyono bəṯrəx d mfarǧət ʕal u
4/8 ṭayrano.” Naḥito Zine, lwəšla i məšaye w naḥito bi walay. Kəmfarǧi
4/9 di walay w da dukkane ʕala, kummi: “Heš lo nafiqo Zine əlla
4/10 uʕdo.” Nafiqi azzən l feme du šaṭ. ḥəlle eba l Mammo, nafəl w kayu
4/11 lebe. Yatiwo ar riše d Mammo kfurxo lebe. Barṯe d Bakko ʕAvan
4/12 kəmfarǧo. Frəxla lebe d Mammo. Maḥasle l Mammo. ḥəlla
4/13 b Mammo, kayu leba, frəxle leba l Mammo. ṣadra ḥeworo w 
4/14 rakixo xu abrisam. Maḥasla l Zine. Nšəqqe l ḥḏoḏe. Ummo: “Kazzino
4/15 lu bayto, rxaw ʕal i səsto, tux l gabayna.” Omər: “E.” Azza Zine lu
4/16 bayto, saliqo l qarʕe du quṣro, kḥayro yaqəḏ leba. Aṯi Mammo
4/17 l be ʕmiro, l be Mir-Sevdin. Yatu bu awda. ummi: “Mayko hat?”
4/18 Omər: “Nuxroyo no.” Kḥayri buwe, ṭaw mənayye yo. Kəmfarǧi ʕale.
4/19 Zine məlla l čakko w l ḥasso, lann aḥunone, ummo: “Mammo yo.
4/20 ṣudulle ʕəzze w ikram. Lo kmarfən ḥḏoḏe Mammo w 
4/21 ann aḥunone. Bakko ʕAvan məllale li barṯo, ummo: “Lo raḏ̣i b ono, raḏ̣i Zine.”
4/22 Omər: “Gmaqṭanne” - Bakko.
4/23 Qayəm u ḥa yawmo Mir-Sevdin, omər: “Dušu lu ṣaydo daġ ġazalat!”
4/24 Məlle l Mammo. Mammo omər: “E.” Zine məlla l ḥasso, ummo: “Lo
4/25 mublitu Mammo lu ṣaydo, ḏ̣ayfo yo, ʕaybo yo d lo maqṭele Bakko.”
4/26 Omər: “Lo zayʕat ḥoṯo, klan ʕame.” Səmme as səsyaṯṯe lag greʕe. Zine
4/27 naḥito mi awday, səmla i səsto d Mammo. Kḥuzalla čakko w ḥasso,
4/28 lo kəmtanən, b lebayye yo. Mir-Sevdin latle xabro. Azzən lu ṣaydo
4/29 daġ ġazalat. Qayəm ġazale, marfalle bəṯra, msikole l Mammo,
4/30 huwole l Mir-Sevdin. Omər: “Hano u baxbiš diḏux.” Omər: “Maqəbloli
4/31 menux.” Mammo məlle l ḥasso, omər: “ṣahino, kazzino lu bayto
4/32 qul d uṯetu.” Omər: “Zux.” Aṯi Mammo w ṭralle. Kla Zine ʕal u quṣro,
4/33 kḥayro bu darbo, kummo: “Ema oṯe Mammo?” Aṯi Mammo, saləq
4/34 li awda huwe w Zine. Səmme ḥanak, bləšše b ḥḏoḏe. Aṯən
4/35 ann aḥunone mu ṣaydo, saliqi li awda. Lawila darbo d nəfqo. čiko
4/36 bəṯr Mammo, mkasyole bu kurk. Aṯi Mir-Sevdin, kle Mammo
4/37 yatiwo, drele šlomo, lo qayəm Mammo l qume. D qoyəm
5/1 gməbayno Zine. Yatu Mir-Sevdin w yatu Bakko. Bakko omər: “Drele
5/2 šlomo l Mir-Sevdin ʕalux w lo qayimət m qume.” Omər: “Aḥuni
5/3 u rabo yo” - Mammo. ḥasso w čakko kuḏʕi Zine kla taḥt u kurk d
5/4 Mammo. Məllelən b ʕayne, aḏiʕi. Mərre l Mir-Sevdin, ummi: “Qum
5/5 əzzan li baxča.” Omər: “Lo kuṯeno.” Qhir Mir-Sevdin. Azze ḥasso,
5/6 qṭile i aṯto, marfele nuro bu baytayḏe lašan d qoyəm
5/7 Mir-Sevdin mi awda qəd nəfqo Zine m bəṯr Mammo. Səmle hawxa
5/8 lašan Mammo. Aṯən mərre l Mir-Sevdin, ummi: “ḥasso qṭile i aṯto,
5/9 marfele nuro bu bayto.” Qayəm Mir-Sevdin mi awda, aṯi l be
5/10 ḥasso, huwe w Bakko ʕAvan. Lo fayəš nošo bi awda ġer Mammo
5/11 w Zine. Nafiqo Zine ṭaḥt kurk, saliqo lu quṣro. Məllele l Bakko
5/12 l Mir-Sevdin, omər: “Lo qayəm m qumux Mammo, Zine taḥt u kurk wa,
5/13 mawxa lo qayəm Mammo.” Mqatele l Mir-Sevdin w l ḥasso. Qayəm
5/14 ḥasso w čakko ġbini, raxiwi ʕal as səsye, aṯən larke lu šam.
5/15 Qayəm Mir-Sevdin, maḥatle Mammo bi zəndaniye. Kəzza Zine lu
5/16 tarʕo di zəndaniye, gbəxyo ʕal Mammo. Mammo kəmalla: “Zine, lo
5/17 boxət, mawqaḏləx qanyi.” Kbəxyo, kboxe Mammo. Maṭi Mammo
5/18 l mawto mu qahar.
5/19 Aṯi ḥa darwiš, omər: “Zine, qay gboxət?” Maḥkelale lu darwiš,
5/20 ummo: “Layko gəzzux, darwiš?” Omər: “Gəzzi lu ḥəǧ.” ummo: “Lo gəzzux lu
5/21 šam?” Omər: “Bele.” ummo: “Zux, marre l aḥunone, mar mamsakle l
5/22 Bakko Mamme, waxta d kmoyəṯ, itoxu lo kuletu.” Omər: “Hali
5/23 nšəqto” – u darwiš. ummo: “Tux, nšuqli l xaṭər d Mammo.” Nšiqole
5/24 w azze u darwiš. Kmamṭiyole muklo l Mammo, lo koxəl. Mayəṯ
5/25 Mammo, bʕiǧo Zine mu qahar. Maḥatte Zine w Mammo b ḥa qawro.
5/26 Maḥwalle ḥaṣayye l ḥḏoḏe. Bu šəbḥo d aloho qalibo foṯayye laf
5/27 ḥḏoḏe. Azze darwiš, ḥzele čakko w ḥasso, məllelən. Raxiwi ʕal
5/28 as səsye, daʕiri lu balad. ummi: “Ko yo Mammo?” ummi: “Mayəṯ.” ummi:
5/29 “Zine?” ummi: “Mayiṯo.’ Azzən ftaḥḥe u qawro, baxən ʕalayye. Azze
5/30 Mir-Sevdin w Bakko ʕamayye. Bakko omər: “Bi briṯaṯi ruḥmiwo ḥḏoḏe
5/31 w bayo kruḥmi ḥḏoḏe.” ummi: “Qawwyo?” Omər: “Maḥwelan ḥaṣayye
5/32 l ḥḏoḏe, maḥwalle foṯayye l ḥḏoḏe.” Omər ḥasso: “Hənne sax lo
5/33 ṭrelux mənayye w mayiṯi lo kṭorət mənayye.” Mḥellele sayfo l
5/34 Bakko, qṭəʕle qarʕe d Bakko. Naqəṭ nuqṭo d admo bu qawro bayn
5/35 l Mammo w l Zine, hawi saluno bayna tre w sxərre u qawro. Tu
5/36 šmera sax.

======
PS: 02. D_Mḏ.txt
II
6/3 Kətwo Mirz Aġa u aġa dak Kočar, i dukṯayḏe bu margo wa.
6/4 Kətwole aḥuno, mayəṯ u aḥuno. Kətwole abro w barṯo. əšme du
6/5 abro Ose w əšme di barṯo ʕAmše. Brahim Aġa, u aġa d Badlus mšayaʕle
6/6 u greʕo l se Mirz Aġa. Omər: “Zux, malle ṭr obelan ʕAmše.” Aṯi
6/7 u greʕo l be Mirz Aġa. Omər: “Mirz Aġa!” Omər: “Ha?” Omər: “Brahim Aġa
6/8 mšayaʕleli, məlle: “Izux, malle l Mirz Aġa ṭr obelan i barṯo.”” Omər:
6/9 “Lo kobena.” Daʕər u greʕo, məllele l Brahim Aġa, omər: “Lo 
6/10 kobena.” Brahim Aġa maškele ʕalayye bu ḥukum, məfqile m tamo
6/11 ak Kočar. Azzən lu zozan. Ose u brazi d Mirz Aġa məllele l Mirz Aġa,
6/12 omər: “Fayšina šato bu zozan, duš əzzan l dukṯayna.” Tlalle ak kowan
6/13 lak Kočar, aṯən l dukṯayye. Brahim Aġa šaməʕ d aṯən l dukṯayye,
6/14 mšayaʕlelən greʕo, omər: “Zux, aqimən m tamo.” Aṯi u greʕo,
6/15 mawfaqle u kaġad mu ʕebe, hule l Mirz Aġa. Mirz Aġa ḥəlle bu kaġad,
6/16 Ose omər: “ʕAmmo, mə kibe bu kaġad?” Omər: “Ya abri, kummi: “Qumu
6/17 marke” - be Brahim Aġa.” Omər: “Qawwyo?” – Ose. Omər: “Lašan ʕAmše
6/18 d lawwolan.” Ose qayəm, mḥele lu greʕo, mḥelele šaqmo ʕal qḏole
6/19 du greʕo, u greʕo nafəl li arʕo, twir tloṯo ʕarše m du greʕo. Omər:
6/20 “D izzux, d ḥozena mə gsaymitu.” Qayəm u greʕo, raxu ʕal u səsyo
6/21 w mahzamle. Azze li walay, ḥzele kle u diwan malyo. Azze l iḏe d
6/22 Brahim Aġa. Omər: “Ha aydarbo?” Omər: “Aġa, kḥozət, qayəm ḥa əšme
6/23 Ose, aḥune d ʕAmše, mḥeleli šaqmo, twəlle ʕaršoni.” Omər:
6/24 “ḥetule bu ḥabs u greʕo, axilux barṭil mənayye.” Omər: “Xayr afandim.”
6/25 Mšayaʕle greʕo ḥreno. Omər: “Zux malle l Mirz Aġa mar: “Tux d uwena
6/26 aḥunone, Brahim Aġa səmlele meštuṯo lu abro, kubʕe d oṯat”.” Azze
6/27 greʕo l be Mirz Aġa, aṯi məllele l Mirz Aġa u greʕo, omər: “Qum
6/28 d uzzano l su aġa, komər: “ṭr oṯe d uwena aḥunone”.” Omər: “Kayiso. Səmle
6/29 meštuṯo lu abro, kubʕeno d oṯe.” Ose omər: “Lo koṯe.” Mirz Aġa omər:
6/30 “Gduṯeno, lo msantat ʕale.” Qayəm Mirz Aġa, azze ʕam u greʕo,
6/31 azze l Badlus li walay l su aġa. Azze lu diwan, kle u diwan malyo
6/32 mann aġawiye. ummi: “Kaṯi Mirz Aġa, sumule dukṯo.” M zawno
6/33 nayare ne. Yatu bi ṣadʕo mqabəl du aġa. Ose raxu maḥatle
6/34 ad damančayat qume w u sayfo b qḏole. Lwəšle ʕegeliye w ʕabaye
6/35 baġdadiye w ǧazma səmoqo w ʕakfiye w azze li walay bəṯr u ʕammo,
6/36 maḥatle i səstayḏe bu xan w azze li saray l s be Brahim Aġa. Kle u diwan
6/37 malyo. Yatu bayna šakalat, bayna sʕume. Mlilele sabil xd
7/1 aʕ ʕarab. Kle ʕammo yatiwo. Kle Brahim Aġa yatiwo. Kle u məǧləs
7/2 malyo aġawiye. Səmme qahwe, huwwe u fənǧan qamayto l Mirz Aġa. 
7/3 Mədle lu fənǧan, kle kšote. Brahim Aġa nxəšle a greʕe b ʕayne,
7/4 omər: “Qṭalule.” Mqawmi a greʕe ʕal Mirz Aġa b xaneǧər. Mirz Aġa
7/5 omər: “Brr.” Mədle li xanǧar, məḥyole ba greʕe, lo səmle mede.
7/6 Qṭəlle bu diwan. Qayəm Ose, maqlaḏle u tarʕo w mədle lu sayfo w nafəl
7/7 bu diwan. Qṭile Brahim Aġa w u abro w ann aġawiye. Mkamele
7/8 šawʕi qṭile bu diwan. Mədle lu sayfo w nafəq. Azze l s an niše d 
7/9 be Brahim Aġa. Kətle tarte abnoṯo l Brahim Aġa w aṯto. Mamṭele
7/10 at tarte abnoṯo, marxuwile kul ḥḏo ʕal səsyo w raxu ʕal i səstayḏe
7/11 w ḥəṣle u ʕammo ʕal baġlo, huwe qṭilo. Aṯi lu bayto, laqi bak Kočar
7/12 diḏe, ummi: “Mə səmlux?” Omer: “Qṭəlle ʕammi, qṭili šawʕi, mamṭeli
7/13 at tarte abnoṯo d Brahim Aġa w kle ʕammi qṭilo ʕal u baġlo.” Aṯi
7/14 lu bayto, yatiwi bu bayto, qwərre u ʕammo. Mhəlle i ḥḏo ʕale
7/15 l Ose w i ḥḏo hiwole l ǧalal abre d Mirz Aġa, abre du ʕammo.
7/16 Qayimo barṯe d Brahim Aġa, aṯte d Ose, məlla l Ose, ummo: “ḥzeli
7/17 ḥa ʕal ḥoṯux, ʕal ʕAmše knoyakla b dugle.” Qayəm Ose, qrele l
7/18 ʕAmše, omər: “ʕAmše!” ummo: “Mən yo, aḥune?”. Omər: “šrolo səmle l nošo
7/19 ʕaməx?” ummo: “Xer, aḥune. ḥzay, u ḥalwo ḥalyo aydarbo yo, ono
7/20 hawxa no. Kuḏʕono l barṯe du daliqo səmla hawxa.” Mublole,
7/21 omər: “ḥoṯo!” ummo: “Ha?” Omər: “Duš ono w hat nušmina hawa.” Zayəʕ
7/22 leba, baxyo, b leba ummo: “Gquṭeli.” Mublole, azzən l ṭuro, ʕabiri,
7/23 ḥzalle mʕarṯo, yatiwi bi mʕarṯo, Ose w i ḥoṯo ʕAmše, ṭaw mena
7/24 b briṯo kula layt nošo. ummo b leba, ummo: “Gdumxono w ṭre
7/25 quṭeli, elo ono ʕayni ftiḥi, gzayʕono d quṭeli.” ummo: “Aḥune, 
7/26 gdumxono.” Omər: “Dmax ḥoṯo.” Damixo. Damixo, qayəm Ose, sxəlle
7/27 u tarʕo di mʕarṯo b kefe rabe w aṯi lu bayto.
7/28 U ḥa yawmo qayəm šerbak u aġa d šerva, azze lu ṣaydo,
7/29 qayəm ġazale, šdalle laṭ ṭuweži bəṯr ġazale. Kalən aṭ ṭuweži bu tarʕo
7/30 di mʕarṯo. šerbak kle raxiwo ʕal səsto, u sargayḏa w i rašmayḏa
7/31 w a rkebat kulle semo w dahwo. Aṭ ṭuweži kəmnaʔwsi bu tarʕo di
7/32 mʕarṯo. Maqlaʕle i səsto, maṭi laṭ ṭuweži, mhawalle ʕal ap paya. Omər:
7/33 “Qademu!” Aṯən ap paya, kibən alfo paya, kle Dalli raxiwo u aḥuno,
7/34 raxiwo ʕame, aṯən. ummi: “Mən yo, bagəm?” Omər: “Ftaḥu u tarʕo di
7/35 mʕarṯaṯe!” Ftəḥḥe u tarʕo di mʕarṯo, ḥzalle ḥḏo šəbḥo l aloho alyaq
7/36 mena layt. Məfqalle. ummi: “Mayko hat?” Lo mtanela, baxyo. Manḥatle
7/37 l šerbak Dalli mu səsyo, marxewole, huwalla maye, štela. Səmla
8/1 hawxa. Huwalla laḥmo. ǧġilo i kačke, ummo: “Mayko hatu?” Omər:
8/2 “šerbag no, u aġa d šerva.” ummi: “Hat mayko hat?” ummo: “ḥoṯe d Ose no,
8/3 u aġa dak Kočar, w hawxa səmla bi l aṯte d aḥuni, aṯte d aḥuni,barṯe d
8/4 Brahim Aġa, u aġa d Badlus.” ummi: “Latləx gawro?” ummo: “Lo.”
8/5 “Nxiroyo?” “Lo.” “Barṯo hat?” “E.” Mamṭiyalle, aṯən lu quṣro d šerbak. Dalli
8/6 omər: “L uno yo.” šerbak omər: “Zux, aydarbo gdubena? Illah l uno yo.”
8/7 Mhərole l šerbak, azze d gowər, nafiqo barṯo.
8/8 Qayəm Ose, azze li mʕarṯo, nošo lo ḥzele, mšayele mar roʕye.
8/9 ummi: “Lo ḥəzyolan.” Xaləṣ ʕal taʕlo, mahzamle lu taʕlo. U taʕlo
8/10 mhawalle mu diyar. Omər: “Warox!” Kali Ose. Omər: “ḥoṯux d kurxət
8/11 ʕala məblole l šerbak.” Azze Ose l be šerbak. Azze lu diwan d 
8/12 be šerbak. Yatu bu diwan, grəšše i ṣufro, maḥšamme 
8/13 lan nuxroye. Ose məllele l šerbak, omər: “šerbak!” Omər: “Ha?” Omər: “ḥzelux
8/14 ḥḏo bi mʕarṯo?” Omər: “E.” Omər: “Ayko yo?” Omər: “Kla gabi, mhəroli
8/15 ʕali.” Omər: “Hawwyo brixo” - omər, “kruḥmət aloho, barṯo wa? Lo?”
8/16 Omər: “Alo barṯo wa.” Baxi Ose. šerbak omər: “Qay gboxət?” Omər:
8/17 “ḥoṯi yo.” Qayəm šerbak, mədle l droʕe d Ose w mawbele li odaye
8/18 d ʕAmše. ḥərre b ḥḏoḏe w baxən a tre, nšəqqe ḥḏoḏe. Ose omər:
8/19 “ġamo layt, harke latyo dukṯo nuxrayṯo, w aṯət l be Bak.” Qayəm
8/20 šerbak, hulele l Ose i səsto du semo w du dahwo i malwašto, huleleyo
8/21 xəlʕa l Ose. Raxu Ose, aṯi lu bayto, qṭile i aṯto w maṭʕalle
8/22 u baytayḏe w aṯi l be šerbak, yatu bu quṣro s ḥoṯo. Tu šmerra xwaš.


     

======
PS: 03. D_Mḏ.txt
III
8/27 Kətwo Aḥmad Kahya bi Diyarbakər, u ḥəkəm d Diyarbakər rafyo we.
8/28 Kətwo ḥa Imam Aġa əšme. Kətwole šawʕo abne w ḥḏo barṯo.
8/29 Mšayaʕle l Aḥmad Kahya u greʕayḏe l be Imam Aġa. Omər: “ṭro šuqloli
8/30 barṯux i ḥalime.” Azze u greʕo l be Imam Aġa, maḥwele u kaġad
8/31 l Imam Aġa. Qralle li ḥalime lu diwan. Mərralla lu babo w lan 
8/32 aḥunone: “Kubʕeləx Aḥmad Kahya.” Mṣaʕallale luwe w lu greʕo. Aṯi
8/33 u greʕo l b Aḥmad Kahya. Omər: “Ha mə mərrallux?” Omər: “Aġa, mṣaʕarre
8/34 ləno w lux.” ḥiṣo ḥəkəm bi Diyarbakər. Aḥmad Kahya raxu, mamṭele
8/35 ʕame ʕəsri rəmoye, aṯi l be Imam Aġa, msəkle aš šawʕo abne d
8/36 Imam Aġa, maḥtile bu nazam. Fayəš Imam Aġa w i aṯto w i ḥalime
8/37 bu bayto, gboxən. Aṯyo i ḥalime, lwəšla aǧ ǧulayḏa w maḥatla u
9/1 čarčaf diḏa ʕala w aṯyo li Diyarbakər, azza l be qoḏ̣e, baxyo. Omər:
9/2 “Qay kboxət?” ummo: “Aḥmad Kahya mšayaʕle l se babi lašani, lo
9/3 šqili, maḥatle aš šawʕo aḥunone bu nazam.” Omər: “Mən suyamno?
9/4 Laybi d mtaneno.” Qayimo i ḥalime, azza l be ḥasan Aġa, u aġa
9/5 daz Zerkiye, azza lu diwan, kle u diwan malyo, baxyo. Omər: “Qay
9/6 gboxət?” ummo: “Aḥmad Kahya lašani, lo šqili, maḥatle aš šawʕo
9/7 aḥunone bu nazam.” Omər: “Mə samno? Laybi d mtaneno.” Qayimo,
9/8 karixo ʕal ann aġawiye kulle, ḥa lo qadər d marfelən. Mərralla
9/9 lan noše, ummi: “Zəx l be Farḥo d be ʕZer Aġa, hawo saxəm yo
9/10 qm ḥəkəm.” Azza l be Farḥo, li walay di Derke, mšayela ʕal be Farḥo
9/11 w azza lu quṣro, azza li awda d Farḥo. Kle Farḥo lḥuḏe yatiwo,
9/12 azza l iḏe w mtaxalla. Omər: “Mə kubʕat ya ḥarme?” ummo: “Aġa
9/13 d uwatli basimo, aṯyono l gabux” -  w baxyo - “Aḥmad Kahya lašani d lo
9/14 šqili msəkle aš šawʕo aḥunonayḏi bu nazam.” Omər: “Barṯe
9/15 d man hat?” ummo: “D Imam Aġa.” Qḥir Farḥo, samiqi ʕayne, mədle
9/16 lu qalyun, twəlle, qrele l ʕAmar u greʕo, omər: “Tux!” Omər: “Mən yo, aġa?”
9/17 Omər: “Qum alim ʕaskar mu balad w gəzzano l Diyarbekətr, marfena an
9/18 aḥunone d ḥalime. Kan lo marfalle l Aḥmad Kahya, kəmqatlina bi walay
9/19 d Diyarbekər.” Maləmme ʕaskar w azzən l Diyarbekər. ṭrele l Farḥo
9/20 i ʕaskar mu tarʕo w larwal w ʕabər huwe w tre greʕe, azzən li saray,
9/21 mšayalle ʕal Aḥmad Kahya, ummi: “Ayko kowe?” ummi: “Harke kowe.”
9/22 ʕAbər Farḥo l gabe. Aḥmad Kahya naḥət mu taxt, maslaqle Farḥo
9/23 lu taxt, yatu Farḥo ʕal u taxt. Mamṭalle qahwe, štalle, mamṭalle
9/24 u muklo, laxile l Farḥo. Aḥmad Kahya omər: “Qawwyo lo kuxlat?”
9/25 Omər: “Lo kuxanno.” Omər: “Qawwyo?” Omər: “Arfay aš šawʕo aḥunone d
9/26 ḥalime, gduxanno, w lo, lo kuxanno.” Omər: “Lo kmarfenən.” Omər:
9/27 “Lo kmarfatte?” Omər: “Lo!” Mədle lu sayfo l Farḥo w mḥele b Aḥmad
9/28 Kahya. Mahzamle l Aḥmad Kahya, qayəṯ b katfe d Aḥmad Kahya,
9/29 mhawalle w mahzamle. Mšayaʕle l Farḥo ḥa greʕo m diḏe bəṯr i
9/30 ʕaskar. Omər: “ṭr uṯyo ʕəbro i ʕaskar.” Naḥət Farḥo bad darġe li dərto
9/31 di saray, u sayfo b iḏe, azze lu tarʕo du ḥabəs, mḥele sayfo lu
9/32 zənǧərvan, qṭile, mawfaqle qayṣ d kətwe bu ḥabəs msikoye, marfalle.
9/33 Aṯyo i ʕaskar, mərralle l Farḥo l di ʕaskar, ummi: “Mə kubʕat?” Omər:
9/34 “Mede lo kubʕeno, awbelu aš šawʕani ʕamayxu ann aḥnone d ḥalime.”
9/35 W aṯi Farḥo ʕam i ʕaskar, aṯi lu bayto, malqele u abro u naʕimo,
9/36 səmlele ʕaskar d zʕure w aṯi bəṯr u babo. Omər: “Yabo, layko gəzzux?”
9/37 Omər: “Aṯino bəṯrux.” Omər: “Dʕar”, - məllele lu abro, omər, - “Mamṭeli
10/1 aš šawʕo aḥunone d ḥalime.” Aṯən lu bayto, yatiwi. Qayəm aḥune d
10/2 ḥalime u rabo, nšəqle iḏe d Farḥo, omər: “Aġa, mbaxbašlilux ḥalime,
10/3 səmluxyo ǧeriye.” Omər: “Lo kowe”, - Farḥo. Omər: “Səmlili namus. Gdummi
10/4 an noše: səmle lašan aṯto l Farḥo. Izoxu lu baytaḏxu, itawu. U bala
10/5 dar rəmoye ʕal u laʕbayḏi.” W nafəq əšme d Farḥo b briṯo. Tu šmera ṣax.

======
PS: 04. D_Mḏ.txt
IV
10/10 Kətwo ḥa w ḥḏo, ruḥmiwo ḥḏoḏe. Mərralla li kačke la be
10/11 babe, ummi: “Gdubinaləx l be ḥaǧi bak.” ummo: “Lo kšuqlono ġer
10/12 hano d kruḥmono.” Lawwalleyo lu kurrəko l Sefdin Aġa. ʕAynayye
10/13 b ḥḏoḏe. Aṯi u paša lu balad dəṯṯe l be ḥaǧi Bak, mərralle lu paša,
10/14 ummi: “Hano fərari yo, ḥeṭe bu nazam.” Maḥatle lu paša bu nazam.
10/15 Msəkle, maḥatle b bayto bayna msəkoye. Kit qaraqol bu tarʕo, kit
10/16 xanǧar ʕame ʕam Sefdin Aġa, nafəq d mazraq, mahzamle. Azze
10/17 ʕaskar bəṯre, qṭile əšto bi xanǧar w msəkke. Maḥatte bayna 
10/18 msikoye. Azza i Zarife l gab u paša, ummo: “Yo paša!” Omər: “Mən yo?”
10/19 ummo: “Kubʕono w kmətraǧyono mənux d marfət Sefdin Aġa.” Omər:
10/20 “Lo kowe. Qṭile əšto nafarat.” ummo: “Gduballux ʕulbo d dinore­
10/21 barṭil.” Omər: “Lo kowe.” Qayəm u paša w i ʕaskar, maqamle a msikoye
10/22 ʕame w azzən l walay b walay. Azza i Zarife ʕame. Kul walay kəzza
10/23 sap pašawiye, kəmraǧyo, lo qoṭəʕ hol d azzən lu Qars qm u Gawar.
10/24 Azzən su wali paša, u paša rabo taḥt iḏe du šulṭono. ʕAbiro i Zarife
10/25 l bayna msikoye. Məllale l Sefdin, ummo: “Hali ǧulux w šqullux
10/26 ǧuli.” Mqayaḏ̣ḏ̣e baǧ ǧule Sefdin Aǧa w i Zarife. Lwəšle aǧ ǧule dan 
10/27 niše w hiya lwəšla aǧ ǧule di ʕaskar. Ummo: “Zux l bayn i walay,
10/28 kraylux bayto w itaw buwe xəd d ḥuzena.” Azze, makrele bayto si
10/29 saray.
10/30 Wali paša məlle l karim paša w laq qolaġasiye w lab bəmbašiye,
10/31 omər: “Awfequ i ʕaskar ḥaṯtaṯi, awlefulla taʕlim.” Məfqənne, kla
10/32 i Zarife baynoṯayye, kit ʕala ǧule daʕ ʕaskar. Kul čawiš msəklele
10/33 ʕasro w kməlfanne. Kle wali paša kəmfarəǧ ʕal i ʕaskar ʕal u taʕlim
10/34 ḥaṯo. U čawiš di Zarife kmuḥela ġalabe, lo koḏəʕ aṯto yo. I ʕaskar
10/35 kəmḥalqo awwəl raġla i yameniye, i Zarife kəmḥalqo i čapiye,
10/36 kəmġalṭo u taʕlim. u čawiš məlle laq qolaġaṣiye, omər: “Toxu ḥuru: lo
10/37 kyoləf u zlamano.” Aq qolaġasiye mərre lab bəmbašiye: “ḥərre, kle
11/1 wali paša kəmfarəǧ.” Faliti ʕala ab bəmbašiye baq qufe das sayfe, wali
11/2 paša kəmfarəǧ, mḥallala ġalabe. Mədla l ṣadra w ftəḥla w azza
11/3 su taxt du paša. ummo: “Aman afandim, aṯto no.” Səmla hawxa.
11/4 Qhir wali paša, qṭəʕle qarʕe d ḥamšo pašawiye, omər: “Fayišo i ġira
11/5 maḥtolxu bu nazam?” ummo: “Xayr afandim, gdumallux, hali dastur.”
11/6 Omər: “Məǧġəl.” ummo: “Kətwoli nxiroyo, latwe fərar. Maḥaṭṭe l di
11/7 qriṯo bu nazam. Mətraǧeli map pašawiye, lo marfalle. Lo qṭiʕo iḏi
11/8 mene, aṯyono ʕame hul larke w nafilono b dukṯe.” Omər: “Ayko yo?”
11/9 ummo: “Kle arke.” Omər: “Qrile, kan šafiro yo xwoṯəx gmarfene, w kan
11/10 pis yo gmaḥaṭne bu nazam.” ummo: “ṭr owe.” Qrilale, lwəšle ǧule
11/11 w aṯi l qum u paša. ḥəlle be lu paša, omər: “Alo xort kayiso yo,
11/12 hano waǧəb di ʕaskar yo, elo mbaxbašliləxyo.” Nšəqla iḏe du
11/13 paša, ummo: “Afandim, ksaymono heviye d kuṯwatli kaġad
11/14 w moḥət u məhər di dawle buwe nošo d lo musakle.” Kṯulela kaġad
11/15 w hulela. Aṯyo lu bayto hiya w huwe w mhərre ḥḏoḏe. W tu šmera zax.



======
PS: 05. D_Mḏ.txt
V
11/20 Kətwo paša, kətwole barṯo, u paša d Diyarbakər. ṭləblole l abre 
11/21 du paša d Buġdad. ummo: “Kazzi lu bəstono”, - barṯe du paša. Azza
11/22 lu bəstono lu kef. Hula ǧivan ʕam abre du qoḏ̣e, azze abre du qoḏ̣e
11/23 lu bəstono. ḥzele barṯe du paša, yatiwi a tre, mədlela, səmle
11/24 ʕama. Aṯyo lu bayto. Kaməl šato, mhawlolle l be paša d Buġdad
11/25 lu abro. Aṯyo i ʕaskar w u taxtərawan, maḥtolle bu taxtərawan.
11/26 Kit ǧeriye ʕama. Kayula l barṯe du paša u kewo du hewoyo. ummo:
11/27 “ǧeriye!” ummo: “Ha?” ummo: “Kuyawli.” ummo: “Ayko?” ummo: “Gawi w ḥaṣi.”
11/28 I ǧeriye məllala, ummo: “D l əzze d lot ṭʕənto?” ummo: “Lo kuḏʕono.”
11/29 ummo: “Mar, nošo layt.” ummo: “Təx guš.” ummo: “ṭʕənto hat.”  - i ǧeriye.
11/30 “Gduweləx oʕdo, gmahitkatlan.” Barṯo du paša ummo: “Aydarbo?”
11/31 I ǧeriye qrela la greʕe, ag garoše du taxtərawan. ummi: “Mən yo?”
11/32 ummo: “Aklaw d nuḥto i xatune mazarqo.” Maklalle naḥito
11/33 i xatune w i ǧeriye ʕama, azzən bayn u gelo, u gelo hawi droʕo, yatiwo
11/34 i xatune, frəxla ḥaṣa li ǧeriye. Hawila barṯo w aṯən čiki bu
11/35 taxtərawan, ʕabiri w ṭralle i kačke bayn u gelo. I ǧeriye ummo: “Grašu”, -
11/36 məlla la greʕe. I xatune məllala li ǧeriye, ummo: “Sumli tagbir.”
11/37 I ǧeriye ummo: “ʕAl alo w ʕali.” Maṭən l qriṯo, maḥatte. A greʕe mərralla
12/1li ǧerite, ummi: “ǧeriye!” ummo: “Ha?” ummi: “Mə kubʕetu duxlitu?” I ǧeriye
12/2 ummo: “Tawullan gḏayto kəmto w tawullan laḥmo, aḥna gnuḥrina
12/3 i gḏayto.” Mamṭannanne gḏayto kəmto w laḥmo. Nḥərola i
12/4 gḏayto li ǧeriye. Maḥatla u admo b šušaye naʕəmto. Azzən maṭən l
12/5 Buġdad. Qayimo Buġdad kula, an niše w ag gawre w 
12/6 az zʕure tavda, qayimi li farǧe. Mḥalle topat. Kaṯyo i kalo d abre du 
12/7 paša, ʕabiro. Maḥtolle bi awday w i ǧeriye gaba. Məllala li
12/8 ǧeriye, ummo: “I naqla d oṯe abre du paša d gowər, ḥeṭ i mandelo
12/9 taḥtəx w ḥeṭ nuqṭo d admo, sum i mandelo nuqṭe d admo, lo kəmtani,
12/10 w lo kmahtakləx.” Hawi lalyo, aṯi abre du paša l si kalo. štalle
12/11 ʕaraq w mkayaffe. Maḥrawla abre du paša bu ʕaraq. Qayəm d
12/12 gowər. Maḥaṭla i mandelo taḥta. Nəkle, gawər. Mlela i mandelo
12/13 nuqṭe d admo. Qayəm abre du paša, ḥəlle ʕal i mandelo, ḥzele kiba
12/14 admo. Nšəqle i xatune. I xatune məllale l abre du paša, lu gawro
12/15 ummo: “Hawla baxbiš rabo li ǧeriye, elo mʕaḏbo ʕami.” Hulela
12/16 baxbiš rabo w nafəq mi awda. Azze l su babo. Omər: “Babo,
12/17 gawərno.” Omər: “Abri, škur m alo.” Mḥalle topat w fṣiḥi. Maḥwalle
12/18 i mandelo li ǧeriye, lan niše du paša, huwalla baxbiš.
12/19 Qayəm baqoro roʕyo, kmarʕe aq qanyone bu ṭuro. ḥzele kačke
12/20 naʕəmto, kle warwar diḏa. Maḥtole bi ture, mawklela ḥawlo d tawroṯo
12/21 hol ʕaṣriye. ʕAṣriye aṯi lu bayto. Məllela li aṯto, omər: “žənəke!”
12/22 ummo: “Mən yo?” Omər: “ḥzelilan kačke.” ummo: “Ayko?” Omər: “Bu ṭuro.”
12/23 ummo: “D l əzze howela more.” Omər: “Lo zayʕat.” Mufqola mi ture.
12/24 Fṣiḥo biya ġalabe, latte zʕure. Masḥiyola bu lagan. ṭayəf u lagan
12/25 semo w dahwo ʕal foṯe dam maye. Fṣiḥi u roʕyo w i aṯto. 
12/26 Malimme u semo w u dahwo. Mzaballe lu roʕyo, hule b ʕaṣralfo. Kul
12/27 šabṯo kmasḥalla naqla. Kul šabṯo kəmzabən b ʕaṣralfo. Hawi u
12/28 bayto du roʕyo ṭaw mə d be paša. Kummi: “Aloho hulele lu roʕyo.”
12/29 Hawi bazərgan. Yariwo i barṯo du roʕyo. I gḏalayḏa semo w i
12/30 ḥḏo dahwo, alyaq mena layt b briṯo. Abre du waziro omər: “Illa,
12/31 kubʕeno barṯe du roʕyo.” ummi: “Kayiso.” U roʕyawi bazərgan. ṭləbbe
12/32 barṯo du roʕyo l abre du waziro, mḥawlulle.
12/33 Kuṯyo l su babo, l su roʕyo. Mərralla lan noše, ummi: “Man yo
12/34 babəx w eməx?” ummo: “U raʕyo daq qanyone.” ummi: “Lo, latyo babəx.”
12/35 ummo: “Baʕ man yo?” ummi: “Bu ṭuro ḥzeleləx.” ḥəlla li kačke w bʕiǧo
12/36 w mayiṯo mu qahar diḏa. Abro du waziro mḥele sayfo bi walay.
12/37 ummi: “Qawwyo?” Omər: “Mərxulla l aṯti, latyo u roʕyo babəx.” ummi:
13/1 Gṭulbinalux ḥreto.” Omər: “Howe ḥaram ʕali mayo d šuqanno
13/2 niše.” Hawi darwiš. Nafəl b briṯo, azze l Buġdad. Azze l qmu šəbbak
13/3 di kalo du paša. Mḥele bu dafo w baxi. Msanaṭla li kalo du paša.
13/4 ummo: “Ya darwiš, qay gboxət?” Omər: “U dard diḏi ġalabe yo.” W məlle
13/5 bi zmərto. W baxi ʕal i kačke d ḥəzyole lu roʕyo w maqəmole w hawyo
13/6 šafərto. W ṭlibole l abre du waziro w mərralla hawxa w bʕiǧo,
13/7 w one no abre du waziro. W kboxe kle maḥke bi zmərto li kalo
13/8 du paša d Buġdad, l eme di zʕərto. Baxyo i kalo du paša, qrela
13/9 lu darwiš, ṭrela gaba, səmla greʕo. Omər: “Ya sətti!” ummo: “Mən yo?”
13/10 Darwiš omər: “ṣərtəx w qumṯəx kula d aṯti.” W baxi. Omər: “Ya xatun,
13/11 Hol kətno sax, lo knufaqno m gabəx, gəmmisaleno b ṣurtəx.” ummo:
13/12 “Ya darwiš!”  - i xatun. Omər: “Mən yo?” ummo: “Lo maḥkət?” Omər: “Lo.”
13/13 ummo: “Barṯi wa.” Maḥkilale lu darwiš w fayəš gxudamla.



======
PS: 06. D_Mḏ.txt
VI
13/18 Kətwo waziro, latwole aṯto w lo babo w lo emo. Kətwo ḥḏo
13/19 armalto, kayəsto wa. Kətwola more, uṯewo u waziro l gaba suyamwo
13/20 ʕama. Hawila ṭʕənto, ṭʕino hol šato, lo nafiqo m lalġul mu ʕaybo
13/21 dan noše. Hawila abro. Maḥatla b ʕulbəke, maḥatlale falqo
13/22 d səkkar af feme w sḥəlla feme di ʕulbo. I qriṯaṯṯe qaruto yo lu
13/23 baḥar. Mədla li ʕulbəke, mḥalqola bu baḥar. Azza i ʕulbəke, mḏ̣ayʕo.
13/24 Aṯi ḥa bazərgan, raxu bu baḥar, kle ʕal u papur kšote i sigara.
13/25 Məllele lu gamči, omər: “Ya gamči!” Omər: “Ha?” Omər: “Nfaq sḥay kla
13/26 ho ʕulbo tayya.” Naḥət u gamči, huwe w tre ḥrene, sḥalle, mḥalle
13/27 i ʕulbo qm i šalqe dam maye, mamṭiyulle l su papur, msikulle w saliqi.
13/28 U gamči omər: “Gfutaḥna.” U təǧar omər: “Qay gfutḥatla? Gəzzuwanna
13/29 menux d lo ftoḥo.” ḥaḏ u baxt zwinole lu bazərgan b ʕasro kise.
13/30 Lo fṭəḥole lu bazərgan, maḥtole bayn as sefoqayḏe. Aṯi lu bayto
13/31 mṣafele u šuġlayḏe. Bəṯr b šabṯo məllale li aṯto, ummo: “Merəko!”
13/32 Omər: “Ha?” ummo: “Mə mamṭluxlan bi ʕulbaṯi?” Omər: “Alo lo kuḏaʕli
13/33 mən yo, šqəloli mu gamči b ʕasro kise, tayya d futḥinala.” Mamṭiyola
13/34  d futḥila. Səmme w lo səmme, lo ftiḥo. Omər: “ṭrawulla tamhone hol
13/35 ṣafto d suyamno qliḏo li ʕulbo.” Maḥtulle w ṭrayulle. Hənne kməǧġoli,
13/36 baxi u zʕuro. Latwulle abro, kətwulle ḥamməš abnoṯo lu bazərgan
13/37 w li aṯto. Baxi u zʕuro, fṣiḥi. ummi: “Yalla d owe zʕuro!” Kul barṯo
14/1 nḏəlla naḏro li ldaṯalo, kul ḥḏo dinoro. Lo damixi u lalyawo
14/2 hol d hawi ṣafro. ṣafro nahər, mərralle lu bazərgan: “Qum izux
14/3 sum qḏilo li ʕulbo.” Qayəm u bazərgan, azze lu šuqo, səmle qliḏo,
14/4 mamṭele, mḥele ʕal i ʕulbo, ftiḥole. Nafəq zʕuro bi ʕulbo, kətle falqo
14/5 d səkkar biḏe. Fṣiḥi ġalabe. šamiʕo i walay: u bazərgan ḥzelele 
14/6 abro. Səmme b more u zʕuro. šato b šato səmme b more, hawi
14/7 more d ʕəsri əšne. Mayəṯ u paša di walay. Karixi u ahl di walay ʕal
14/8 ḥḏoḏe: “Ma gsaymina paša?” ummi nošo mi walay: “Lo ksaymina
14/9 paša, gsaymina u zʕuro d ḥzele lu bazərgan.” Səmme paša bi
14/10 walay. Hawi paša w kmaḥkəm kayiso. Aṯele u xarǧ mi walay. Mən
14/11 ʕaskar d koṯe, kmaḥatla bax xanat. W hawi kayiso. ṭləbballe aṯto
14/12 lu paša, i barṯo du qoḏ̣e.
14/13 Azze arbaʕ əšne bi ḥolo, ṭʕino aṯte du paša, hawila barṯo. Di 
14/14 walay ummi: “Way lu šuġlano, xwazi howe abro.” Hawyo i barṯo
14/15 w yariwo. Yariwo, hawyo ġalabe šafərto. Rḥəmla abre du baqoro
14/16 daq qanyone. Kul yawmo qaymo mi šanto w məblo muklo ʕama
14/17 w kəzza l be baqoro. Kummila an noše w i emo w u babo: “L mə
14/18 kəzzəx l be baqoro?” Kummo: “Kəzzino mfarǧono, gzumallan u baqoro
14/19 bi ballure.” Məllale lu babe, ummo: “Nošo lo kšuqlono ġer abre du
14/20 baqoro.” Mṣaʕallela w mḥelela, omər: “Ono man no w u baqoro
14/21 man yo?” ummo: “Mustaflət.” W ḥa yawmo qrela l abre qu baqoro, ummo:
14/22 “Qum, aḥzamli s Abu Zed, u aġa dab Bani Halaliye. Hawo zaḥmi yo.”
14/23 Qayəm abre du baqoro, maḥzamle i kačke, i barṯo du paša. Azze
14/24 s Abu Zed, u aġa dab Bani Halaliye, azze l taḥt u kon, huwe w i kačke,
14/25 azzən l iḏe d Abu Zed, nšəqqe iḏe w mtaxarre. ḥəlle bən l Abu Zed, 
14/26 omər: “Mən atu m mede?” ummi: “ḏ̣ayfe na.” Omər: “ʕAl ʕayne, itaw!” Yatiwi.
14/27 Grəšše i ṣufro, axile l kurrəko. I kačke ummo: “Lo kuxlono.” Abu
14/28 Zed omər: “Qawwyo lo kuxlət?” ummo: “Hawxa.” Omər: “Lo kowe, malli”, - 
14/29 Abu Zed. ummo: “Gdumallux kan səmlux gduxlono, w kan lo səmlux
14/30 lo kuxlono.” Omər Abu Zed: “Mar, ʕal alo w ʕali u šuġlayḏəx.” ummo:
14/31 “Rḥəmli abre du baqoro w lawleli l babi, w maḥzamli w aṯyono l gabux,
14/32 ono w huwe.” Abu Zed qrəṭle ʕarše, omər: “ḥšem w lo zayʕat, u ǧawab
14/33 d babəx maṭi ʕali.” Maḥšamla, maḥšamme w damixi. Qrele lu malla.
14/34 Mhəlle i kačke ʕal abro du baqoro w hulele kon w maləmlele kul
14/35 bayto qanyono w ʕwono w gamlo w hulele. Yatu abre du baqoro.
14/36 šamiʕi be paša, ab be babe di kačke. Qayəm u paša w 
14/37 u məǧləs diḏe, raxiwi w aṯən se Abu Zed. Aṯən maṭən lak konat.
15/1 Mšayalle ʕal u kone d Abu Zed, w u bazərgan, babe du paša, kle ʕamayye.
15/2 Aṯən, čiki bu kon d Abu Zed. Yatiwi, səmme ḥšəmto w qahwe.
15/3 I mʕarfe di briṯo haṯi yo, u muklo w i qahwe. Maḥšamme w tlalle
15/4 i ṣufro. Karəx u məǧləs d Abu Zed, ǧġili ʕam Abu Zed. Omər:
15/5 “Mə kubʕetu?” ummi: “Ya Abu Zed, kətwole barṯo lu pašano diḏan.
15/6 Mahzamla abre du baqoro w aṯyo lu ṭaraf diḏux, latyo b lebayna.”
15/7 Omər: “Kla gabi, hiya w huwe.” ummi: “Kubʕena d msalmatlanne.” Omər:
15/8 “Xayr, lo kowe!” ummi: “Bele kowe!” Omər: “Dmaxu l ṣafro.” Damixi
15/9 l ṣafro. ummi: “Yalla halanne.” Qayəm Abu Zed, mawfaqle u paša
15/10 w an noše d kətwo ʕame, mufqile larwal, maḥtile ʕal u ḥasok, šnəqile.
15/11 šaməʕ u šulṭono, səmle hawxa l Abu Zed. Səmle ʕaskar w azze
15/12 riše. Mqatalle ṭwəlle ʕaskar du šulṭono. Mšayaʕle l Abu Zed
15/13 lu šulṭono, omər: “Tay ʕaskar! Qayṣ d mamṭat, howe ḥaram ʕali d lo
15/14 matəmno islame.” Mšayaʕlele lu šulṭono kaġad b lebo basimo:
15/15 “Ksamno heviye menux abri hat d lo tawrat u nəfus diḏi, d fayšət
15/16 šato larwal, lo maḥkmət ʕal ab Bani Halaliye. Qoyəm ḥreno maḥkəm
15/17 b dukṯux šato, w itux arǧaʕ bayn ab Bani Halaliye.” Abu Zed omər:
15/18 “Kayiso!” Maqəmle ḥreno, səmle aġa. Məllela li aṯto l Abu Zed,
15/19 omər: “Ono kazzino b briṯo, ḥəṭ u kon diḏəx baroyo ʕal iḏo di
15/20 yamun w sume ʕal ḥḏo stune.” Latle abne, kla i aṯto ṭʕənto, nošo
15/21 lo koḏəʕ. Azze Abu Zed mtawtaḥ laltaḥ. Xaləṣ ʕal bərre d ʕarab
15/22 b konat. Naḥət ḥamšo yawme, əšto yawme. ḥzele bərre d konat, kibən
15/23 maṯe konat. Azze lak konatanək, mšayele ʕal be šex, šex ġanəm.
15/24 Yatu gabayye ḏ̣ayfo yo. Səmmalle ʕəzze w ikram. Fayəš tloṯo yawme
15/25 gabayye. Mqatalle laʕ ʕarab d be šex ġanəm w laʕ ʕAnəz ḥḏoḏe.
15/26 U aġa daʕ ʕAnəz əšme Sifuk. Qayimi be šex ġanəm, naḥiti li qale
15/27 daʕ ʕanəz. ḥəlle l Abu Zed, samiqi ʕayne w qrəṭle ʕaršone w lwəšle
15/28 u zərh. Nošo bak konat lo fayəš, azzən li qale, w an niše azzən li
15/29 farǧe. Raxu Abu Zed ʕal i Wardake, ṭawwyo alfo xəznat. Naḥət lu
15/30 maydan. Mabramle i rumḥo b iḏoṯe w mʕayašle. ḥzele aʕ ʕAnəz
15/31 kulle d lo kəmam. Nafəl baynoṯayye, ṭwərile. Qṭile tloṯ alfo w ḥa
15/32 l Abu Zed. Maṭi l Sifuk, huwe w Sifuk mdaqri qum ḥḏoḏe bar rumaḥ.
15/33 Abu Zed ḥəzle u zango ʕal i Wardake, omər: “La yərḥəm abuk, ono Abu
15/34 Zed, babe d Farḥa w aġa dab Bani Halaliye.” Naḥət Sifuk mi səsto,
15/35 səmlele i arʕo tamanna w nšəqle raġle d Abu Zed. Marxawle Sifuk
15/36 w mamṭele w aṯən l be šex ġanəm. Be šex ġanəm aḏiʕi Abu Zed yo,
15/37 fṣiḥi ġalabe, kaṯi Abu Zed, mamṭele ʕame Sifuk. Kəmfarǧi an niše
16/1 w an noše ʕal Sifuk w ʕal Abu Zed. Mhalhalle lan niše l Abu Zed.
16/2 Aṯi ʕəsri mi xaṣrayo w ʕəsri mi xaṣraṯi, msəkke Abu Zed, manḥatte
16/3 mi səsto, maʕbarre lalġul. Omər: “Tawu Sifuk l gabi.” Maʕbarre Sifuk
16/4 l gabe. Karəx u məǧləs d šex ġanəm, darbo lo fayəš bu kon mu ʕulmo.
16/5 Ayna d koṯe kəzze nošəq Abu Zed. Ah azze u yawmawo. Bizi an noše.
16/6  L Abu Zed manšaqle Sifuk w šex ġanəm b ḥḏoḏe. Hawən aḥunone,
16/7 w azze Sifuk l bayn aʕ ʕAnəz. Qayəm šex ġanəm, məlle l Abu Zed, omər:
16/8 “Kətli tloṯ abnoṯo, ayna d kubʕat mhara ʕalux. ḥḏo kətla gawro
16/9 w tarte latte gawre, bu bayto ne.” ḥəlle l Abu Zed ba tloṯ. Omər: “Kubʕeno
16/10 haṯi i naʕəmto.” Mhirole ʕale. Hawile əšte abne mena. əšme dann abne:
16/11 ḥosayn, ḥasan, ʕAli, ʕAamar, Musa, Mḥammad. Raxu Abu Zed, marxawle
16/12 ann abne w i aṯto, kul ḥa ʕal səsyo, w aṯi lu bayto. Hawila li aṯto
16/13 qamayto abro əšme aʕlawi. Fṣiḥi ab Bani Halaliye, aṯi Abu Zed,
16/14 hawile əšte abne w ḥa harke, šawʕo abne. Kruʕli ab Bani Halaliye mi zuḥṯo.
16/15 Naḥiti l qume w i zərnaye w i nakara. Aṯi Abu Zed, naḥət bu kon,
16/16 huwe w ann abne. Msalammalle u ḥəkəm biḏe. Fayəš yarḥo bu
16/17 bayto. Raxu huwe w aš šawʕo abne, azze su šulṭono. Lwəšle ḥamšo
16/18 nišanat l Abu Zed, w kul abro lwəšle nišan. W aṯi lu balad diḏe. 


======
PS: 07. D_Mḏ.txt
VII
16/23 Kətwo Abu Zed, aġa dab Bani Halaliye, kətwo ḥetəm Aṭṭay, aġa daṭ
16/24 ṭayya. Kətwo tloṯ niše gandarčiyat. Azzən s Abu Zed, maḥatlelən
16/25 muklo w tušqiyo, hulelən kul ḥḏo ʕasro kise. Omər: “Asxam meni
16/26 ma ḥzalxu?” Tarte lo mtanalle. ḥḏo menayye ummo: “Hawli dastur.”
16/27 Omər: “Dastur, məǧġəl!” Ummo: “ḥetəm Aṭṭay asxam menux yo.” Omər:
16/28 “Way l ʕaǧobano, ono Azu Zed no, u aġa dab Bani Halaliye, w kummi:
16/29 “Kit ṭaw menux.” ḥetu a tloṯ bi awda. Kazzi d ḥozeno šrolo yo.
16/30 D owe dugle, quṭaʕno qarʕayye dag gandarčiyat, w d owe šrolo, gdubenən
16/31 u mal di briṯo kule.” Azze Abu Zed, hawi darwiš, mʕalaqle 
16/32 u sayfayḏe b katfe, w azze b briṯo, mšayele ʕal aṭ ṭayya, azze l baynat
16/33 konat daṭ ṭayya. Hawi ʕaṣriye, nafili a greʕe d ḥetəm Aṭṭay bayn 
16/34 ak konat, lo ṭralle nošo d lo mamṭalle li ṣufro. Laqən bu darwiš.
16/35 Ummi: “Darwiš!” Omər: “Mən yo?” Ummi: “Qum li ṣufro, lu muklo!” Omər:
16/36 “Lo kuṯeno.” Ummi: “Qawwyo?” Omər: “Hawxa.” Azzən mərralle l ḥetəm
16/37 Aṭṭay la greʕe. Ummi: “Ya aġa, kit ḥa darwiš, lo koṯe li ṣufro.” Lwəšle
17/1 u ǧazma l ḥetəm Aṭṭay, azze bəṯr u darwiš. Omər: “Ya darwiš!” Omər:
17/2 “Mən yo?” Omər: “Qum li ṣufro!” Omər: “Lo kuṯeno!” Omər: “Mə mərad
17/3 kit b lebux?” Omər: “Gdubatli aṯtux, gduṯeno, w lo, lo kuṯeno.” Omər:
17/4 “Qum gdubenux aṯti. ḥaḏ̣iro i ṣufro, gunah yo.” Qayəm u darwiš,
17/5 azze, maʕazle, maḥšamle w daməx bu kon d ḥetəm Aṭṭay. Azze
17/6 sann niše, mlele qalyun w bəzle, štele qalyun w bəzle w lo mtanele.
17/7 I aṯto ummo: “Ya ḥetəm Aṭṭay!” Omər: “Ha?” Ummo: “Qay yo ha hat?”
17/8 Omər: “Aydarbo?” Ummo: “Lo kumtanət.” Omər: “Mə gəmtaneno? Kətwo
17/9 ḥa darwiš, l aṯi l ṣufro. Umanno: “Mə kubʕət? W itux li ṣufro!” Omər:
17/10 “Aṯtux.” Umanno: “Qum gdubenux aṯti.” ʕAl hawxa ksuyamno fəkər.”
17/11 Ummo: “Layt ġamo.” Qayəm mu ṣafro, maqraṭle lu darwiš w ṭləble
17/12 i žənəke m ḥetəm Aṭṭay, mamṭiyole yawmo l Abu Zed i žənəke.
17/13 Gani u yawmo. Maḥatte bu ṭuro. Damixi a tre. Maḥatle u sayfo
17/14 baynoṯayye. Nahər. Aṯi l bayn ak konat du el diḏe. Səmlela kon
17/15 bašqa w yatu.
17/16 U ḥa yawmo qayəm, maqəmle aʕ ʕagayid ʕame w naḥiti li xarbe
17/17 d Sarwal, mšayaʕle bəṯre ḥetəm Aṭṭay, omər: “ṭr oṯe d owena aḥunone.
17/18 Maru: “L Abu Zed məlle.” Aṯi ḥetəm Aṭṭay w aʕ ʕagayid diḏe, laqən 
17/19 b ḥḏoḏe bi xarbe d Sarwal. Omər: “Duš l gabayna.” - Abu Zed məlle l
17/20 ḥetəm Aṭṭay. Omər: “Yalla!” Azze l gabayye, l be Abu Zed. Nḥəlle l Abu
17/21 Zed mo riše baranat, səmle muklo. Hawi ṣafro, omər: “Aḥuno!” – Abu
17/22 Zed məlle l ḥetəm Aṭṭay, omər: “Mede layt gabi d mbaxbašnux, d
17/23 ubenux ḥoṯi.” Omər: “E, kayiso!” Nahər ṣafro, hulele i ḥoṯo. Mamṭiyole
17/24 w aṯi lu bayto, ḥetəm Aṭṭay. Mamṭele i ḥurma, hawi b laylo, lo daməx
17/25 gaba. Ummo: “Qawwyo lo gdumxət gabi?” - məlla l ḥetəm Aṭṭay. Omər:
17/26 “Hawxa.” L aḏəʕ i aṯto yo. Omər: “Hawxa.” Ummo: “Qay mdagelux ʕal
17/27 aḥuni?” Omər: “Hawxa.” Ummo: “Qum, ono aṯtux no, lo zayʕat.” ḥalle
17/28 ba w mfakalle. Ummo: “Lebux lo kobe hiš qrar?” Omər: “Lo.” Ummo:
17/29 “Mən nišan kətlux b aṯtux?” Omər: “Mḥelila rišo d sayfo b ṣadra.” Ummo:
17/30 “Ho!” Omər: “ḥaq!” Daməx gaba. Hawile abro, məllele lu abro d ḥukmət
17/31 ʕal aṭ ṭayya. Qayəm u abro, kaməl gawro. Mə barṯo m du el d
17/32 kumlo knuyakla. Latimi u el kulle gab u babo, ummi: “Lo 
17/33 kmaqblina ax xabrani!” Omər: “Qawwyo?” Ummi: “Knoyək a zʕuryoṯo
17/34 du el!” Maqəmme m baynoṯayye, huwe w u babo, nafili b briṯo.
17/35 Səmmanne šex ḥreno. Tayimo.


======
PS: 08. D_Mḏ.txt
VIII
18/3 Kətwo ḥa, kətwole traḥsar abne. U naʕimo ṭaw m kulle 
18/4 ruḥamwole u babo, əšme Yusef u naʕimo. šuġlo lo samwo, yatiwo we.
18/5 Məqhəriwo ann aḥunone mene. Azzən lu ḥṣodo, ummi: “Ba!” Omər: “Ha?”
18/6 Ummi: “šayaʕlan muklo ʕam Yusef.” Omər: “E.” Azzən lu ḥṣodo. Yusef
18/7 qayəm, azze, mawbele laḥmo w raxu ʕal i gamlo. Ummi a zʕure,
18/8 mərre l ḥḏoḏe, ummi: “Mən yo?” Ummi: “D oṯe Yusef, maḥtinale bu gubo.
18/9 Qay babayna kruḥamle zəd menayna?” Ummi: “ṭr owe.” Aṯi, naḥət. Mədde,
18/10 msəkke, maḥatte bu gubo. Hawi ʕaṣriye, aṯən lu bayto, u babo omər:
18/11 “Koyo Yusef?” Ummi: “Lo ḥzelan.” Omər: “Mamṭele muklo w aṯi l gabayxu.”
18/12 Ummi: “Daʕər lu bayto.” Omər: “Lo ḥzeli.” Gboxe b laylo w b imomo
18/13 u babo, omər: “Qṭəlxu!” Ummi: “Lo qṭilan!” - imalle. U babo gboxe.
18/14 Aṯi bazərgan, maḥatle su gubo, grəšše maye la greʕe, msəkle
18/15 u ḥawlo. A greʕe mərre lu bazərgan, ummi: “Kit ḥa bu gubo.”
18/16 Manḥattalle aḥ ḥawle, ḥəṣile ʕal ḥaṣe, grəšše, mawfaqqe. Ummi: “Qay
18/17 bu gubo hat?” Omər: “L aḥunoni maḥatalli.” Zʕuro kayiso, mamṭele
18/18 lu bazərgan. Aṯi l Maṣər, fayəš u zʕuro su bazərgan, kmalwašle
18/19 w ruḥamle. U malko d Maṣər ḥzele u zʕuro, məlle lu bazərgan,
18/20 omər: “Mayko yo u zʕurano?” Omər: “Mawfaqleli mu gubo.” Omər: “Zaballiyo.”
18/21 Omər: “Bəṯr d məllux, gdubenuxyo.” Omər: “ṭlab!” Omər: “ḥamš alfo
18/22 kise.” šqile lu malko w aṯi lu bayto du malko. Kruḥamle ġalabe
18/23 Yusef. Yusef səmle wakilo du bayto kule, da qliḏe w dak kallat w du
18/24 muklo w du mašqiyo.
18/25 Kətle aṯto lu malko, alyaq mena layt, kruḥmo Yusef, Yusef lo
18/26 kəmtane, kul naqla kummole l Yusef i aṯto du malko, kummo:
18/27 “Itux, sum ʕam i aṯtayo”, - aṯte du malko kummo hawxa. Komər: “Lo. W lo
18/28 kmaḥke lu malko.” U ḥa yawmo qayəm u malko, azze lu kef, huwe
18/29 w Yusef. U malko məlle l Yusef, omər: “Zux lu bayto, amṭaylan ḥamro
18/30 d mkayfina.” Aṯi Yusef lu bayto. Mlele ḥamro bi alfiye. ʕAbər
18/31 si žənəke, mamṭele u qalyun du malko mi awda di žənəke.
18/32 Maqlaḏla at tarʕe qume, mahzamle. Mzaʕwaqla, mədla l qaməste
18/33 mən laxalf, čiro. Twəlle at tarʕe w nafəq, huwe mahzamono. Azze
18/34 su malko, lo mtanele. Yatiwi, štalle, kayaffe w aṯən lu bayto. Aṯte
18/35 du malko kṯula kaġad w mšayaʕla lu malko. Qrele, həzle qarʕe.
18/36 Latəm u məǧləs du malko. Omər: “Yusef!” Omər: “Ha?” Omər: “Qay hawxa
18/37 səmlux, ya abri?” Omər: “ḥaṭino? šayəl!” Qralle li ženəke. Aṯyo
19/1 lu diwan. Ummi: “žənəke, u mamrayḏəx mən yo?” Ummo: “Mədleli l
19/2 Yusef.” Yusef madʕalle, u xabro omər: “Ikan ono mədlila, lo harke
19/3 gmičər, harke. Kmičər mən laxalf.” ḥəlle li malko, aḏəʕ dugle yo.
19/4 Elo lo kowe d mbahdəl i aṯto. Maḥatle bu ḥabəs swaʕ əšne.
19/5 W kit ḥa qaṣobo w ḥa farmači klən bu ḥabəs. U farmači məllele l Yusef,
19/6 omər: “ḥzeli b ḥalmi kmakraxno laḥmo.” Omər: “Gmufqilux” – Yusef.
19/7 Mawfaqqe u farmači mu ḥabəs. U qaṣobo omər: “Yusef!” Omər: “Ha?”
19/8 Omər: “ḥzeli ḥalmo.” Omər: “Xer howe, mən yo?” Omər: “ḥzeli
19/9 kmakraxno baṣro.” Omər: “Gnuḥrilux.” Qralle lu qaṣobo, mawfaqqe,
19/10 nḥərre. U malko omər: “ḥzeli ḥalmo.” Nošo lo mfašaqle. U xabozo
19/11 məlle lu malko, omər: “Kfohəm Yusef aḥ ḥalme.” Qralle l Yusef, mawballe
19/12 li ḥleqa, ḥləqqe. Mawballe lu ḥammam, masḥalle, malwaššalle ǧule
19/13 kayise w mawtawwe bu məǧləs. U malko omər: “Yusef!” Omər: “Ha?”
19/14 Omər: “ḥzeli b ḥalmi kətli zad ġalabe.” Omər: “Ya malko!” Omər: “Ha?”
19/15 Omər: “Mlay aʕ ʕanebər diḏux hol šwaʕ əšne, šqul ḥeṭe, gdowe kafno.”
19/16 šqile lu malko ḥeṭe w mʕamballe baʕ ʕanebər. Səmle Yusef wakilo.
19/17 Mayəṯ u malko, səmme Yusef malko. Hawi malko. Hawi šato ġala ʕal u balad
19/18 d be babe d Yusef. Qayimi ann aḥunone d Yusef, raxiwi ʕal ag gamle
19/19 w azzən l Maṣər lu zwono daḥ ḥeṭe. Yusef naḥət kəmzabanne ḥeṭe
19/20 lann aḥunone. Huwe aḏəʕ w hənne l aḏiʕile. čəkle i ṭassayḏe bu
19/21 ṭaʕno d rab mene, kətwayye m ḥḏo emo, huwe w Yusef. Maṭʕanne,
19/22 nafiqi i walay. Yusef mšayaʕle a greʕe bəṯrayye, madʕarənne.
19/23 Ummi: “Mə kubʕət, ya malko?” Omər: “Gnuxu i ṭassayḏi.” Ummi: “L alo
19/24 lo gnulan.” Omər: “Maqlebu aṭ ṭaʕne d mfatašnən.” Maqlabbe aṭ ṭaʕne,
19/25 mfatšile. Nafiqo i ṭasse bu ṭaʕno du aḥuno d kətne m ḥḏo emo.
19/26 Msəkle u aḥuno w hanək azzən ann aḥunone. Azzən lu bayto. U
19/27 babaṯṯe omər: “Koyo Yaḥqub?” Ummi: “Gnule i ṭasse du malko,
19/28 msəkle.” Omər: “Hawo ste qṭəlxu xəd Yusef?” Ummi: “Kle su malko.” Qayəm
19/29 u babaṯṯe, mšayaʕle lu malko, omər: “Ksamno hewiye menux d
19/30 marfət Yaḥqub.” Madʕalle lu malko, omər: “ṭr oṯən mamṭən u baytaṯṯe
19/31 larke.” Yusef məllele l Yaḥqub, omər: “Yaḥqub!” Omər: “Ha?” Omər:
19/32 “Ono Yusef no.” Omər: “Yusef hat?” Omər: “E.” Nšəqqe ḥḏoḏe w baxən,
19/33 yatiwi. Aṯi u baytaṯṯe d be babe. Aṯən li darga d Yusef. U babo
19/34 sami ḥəngi d gboxe. Naḥət Yusef l qumayye. U babo omər: “Oh
19/35 ya i, aṯi riḥe d Yusef d nḥiri.” Ftiḥi ʕayne. Omər: “Ba.” Omər:
19/36 “Ono no Yusef.” W yatiwi. W Yusef malko w ann aḥunone kxudmile.

======
PS: 09. D_Mḏ.txt
IX
20/3 Kətwo ḥa zlam, latwole lo emo w lo babo. Kətwole kallat
20/4 ġalabe, əšme ḥusayn u mṣaydono. Kul yawmo kəzze lu ṣaydo.
20/5 Ann noše ummi: “Gwar!” - mərralle. Omər: “Lo gowanno.” Hawile barṯo
20/6 lu ʕammo. Awwəl d hawyo mədlela w lqiṭole. Mamṭiyole lu bayto,
20/7 simole b more. Huwole l tuniqo. Yariwo, kamilo, qrele lu malla.
20/8 Mhərole. ḥzele qol komo. Omər: “Lo kyutwət greʕo?” Omər: “Bele,
20/9 u yarḥo b mən?” Omər: “Tloṯ mo.” Omər: “Kayiso.” Yatu u qol. Azze
20/10 ḥusayn lu ṣaydo, u qol daməx si aṯto d ḥusayn u mṣaydono. Hawila
20/11 abro komo. Qayəm ḥusayn, qṭile i aṯto, mawfaqle u greʕo. Fayəš
20/12 huwe w u abro. Yaru u abro. Magwalle u abro. U abro knoṭər
20/13 i baxča. Aṯi ʕaṣriye lu bayto. ḥzele u babo knoyək i aṯto du
20/14  abro. Mədle lu sayfo lu abro, qṭile u babo w qṭile i aṯto. Nafəl
20/15 əšme b briṯo, əšme Kandar, Kandar du qarno. U məǧləs lo korəx
20/16 d lo mene. Kətle mal ġalabe bi ḥasab. Ummi: “Ya Kandar!” Omər:
20/17 “Ha?” Ummi: “Koxəl ʕalux i barṯo du šay daʕ ʕaǧam.” Omər: “Ayko yo?”
20/18 Ummi: “Kla bayn aʕ ʕaǧam.” ḥzele darwiš. Omər: “Ya darwiš!” Omər: “Ha, 
20/19 bagəm?” Omər: “Layko gəzzux?” Omər: “Gəzzi l bayn aʕ ʕaǧam.” Omər:
20/20 “D ubenux kaġad, lo kmublatle?” Omər: “Bele.” Omər: “Gdubeno ḥaq
20/21 diḏux.” Omər: “Kayiso.” Kṯule kaġad, maḥatle əšme w mhəlle bu
20/22 məhər diḏe. Omər: “Hawe” - Kandar, “hawe l barṯe du šay daʕ ʕaǧam.”
20/23 Omər: “Kayiso.” Omər: “M iḏi l iḏux l iḏa.” Omər: “Kayiso.” Azze u darwiš,
20/24 maṭi l bayn aʕ ʕaǧam. Mšayele ʕal u bayto du šay daʕ ʕaǧam. Ummi:
20/25 “Kle bi walay d šat w Benʕat, kle u bayto du šay tamo.” Azze u darwis,
20/26 maṭi li walay, mšayele ʕal u quṣro. Maṭi lu quṣro. ʕAbər lalġul.
20/27 Omər: “Ayko yo i barṯo du šay?” Ummi: “Kla bi odaye ʕəlayto.” Ummi:
20/28 “Qawwyo?” Omər: “Azzi lu ḥəǧ, mamṭelila salam m su šex du ḥəǧ.”
20/29 Ummi: “Kla tamo.” Saləq, azze lu tarʕo. ḥzele tre greʕe klen yatiwe
20/30 qm u tarʕo, aq quwas diḏa. Ummi: “Layko?” Ummi: “ṭrawu ṭro ʕobər si sətti.”
20/31 ʕAbər l gaba, drele šlomo ʕala. Ummo: “Qadəm, darwiš.” Mawfaqle
20/32 u kaġad, hulelayo, qrela w nšəqla, maḥatla ʕal qarʕa, ummo: “Ya
20/33 darwiš!” Omər: “Ha?” Ummo: “Lo zux, dastur layt.” Ummo: “ʕOṯman!” – qrela
20/34 lu greʕo. Omər: “Ha?” Ummo: “ḥatle laḥmo lu darwiš d oxəl. Darwiš!”
20/35 Omər: “Ha?” Ummo: “Axul w iṯux l gabi.” Omər: “Kayiso.” Azze, axile.
20/36 Kṯula kaġad, kṯula bu kaġad, ummo: “Kandar hway gawro w iṯux
20/37 ahzamli.” Kṯula u kaġad w šməṭla i xuṣa du dahwo w du almas,
21/1 maḥtola bu kaġad w ṭwela u kaġad w qrela lu darwiš, hulaleyo.
21/2 Ummo: “Awbele, hawe l Kandar, gdubono ḥaq diḏux.” Mamṭele lu darwiš.
21/3 Aṯi u darwiš, maṭi l Mawṣal l se Kandar, azze l iḏe w ktəfle droʕone.
21/4 Omər: “Ya ahla bu darwiš, məǧġəl, ya darwiš!” Mawfaqle u kaġad,
21/5 hule l Kandar. Qrele w nšəqle. Maḥatle ʕal qarʕe. Nafiqo i xuṣa
21/6 bu kaġad. ḥəlle ba w gaḥəx. Nšəqole maḥtole b iḏe. Qayəm Kandar,
21/7 mawbele u darwiš w raxu ʕal u səsyo, w marxawle u darwiš ʕal səsyo
21/8 w mawbele ʕame. Azzən, maṭən li walay d šat w Benʕat. Yatu b baxča,
21/9 makrele i baxča mu ǧenenči, nošo lo ṭore d ʕobər yawma li baxča.
21/10 Omər: “Kayiso.” Mšayaʕle u darwiš: “Zux, qrayla li sətti, mar: “Nfaq
21/11 yawma lu kef, kle Kandar bi baxča yatiwo li heviyayḏəx”.” Azze
21/12 u darwiš, bu zor qum d ṭralle d ʕobər si barṯe du šay. Mhawəlla
21/13 m lalġul, ummo: “ṭrawu u darwiš d ʕobər l gabi, elo gquṭʕono qarʕayxu!”
21/14 ʕAbər u darwiš l gaba. Ummo: “Ha darwiš?” Omər: “Qum, kle Kandar
21/15 bi baxča yatiwo li heviyayḏəx.” Ummo: “Zux, kaṯyono.” Qayimo i sətti
21/16 qrela li ǧeriye, ummo: “Sumlan kliča w sumlan baqlawa w muklo,
21/17 w mlay ʕaraq, nufqina lu kef li baxča.” Azza hiya w i ǧeriye, azzən
21/18 li baxča. ḥzalle kle Kandar yatiwo, huwe w u darwiš, aṯyo i sətti
21/19 w i ǧeriye, yatiwi, ḥəlle w štalle ʕaraq w mkayaffe kef rabo. Omər: “Ya
21/20 darwiš!” Omər: “Ha?” Omər: “šqullux kallat, izux zwan tre səsye ḥrene.”
21/21 Zwəlle lu darwiš tre səsye ḥrene w aṯi. Səmme kar dəṯṯe, raxiwi,
21/22 Kandar w u darwiš kul ḥa ʕal səsyo. Raxiwo i sətti w i ǧeriye, kul 
21/23 ḥḏo ʕal səsyo w nafiqi. Aṯən ḥamšo yawme, nafəl hallalla ʕal i
21/24 walay w ʕal aʕ ʕaǧam. Ummi: “Mən yo?” Ummi: “Mahzamme i barṯo du šay.”
21/25 Raxu u šay w aʕ ʕasekir w azzən bəṯrayye, šdalle bəṯrayye. Maṭənne.
21/26 Mqatalle li ʕaskar w l Kandar. W i xatune w i ǧeriye aṯən l Mawṣal,
21/27 w Kandar w u darwiš fayiši kəmqatli. Qṭile l Kandar arbaʕ alfo m 
21/28 i ʕaskar daʕ ʕaǧam, w msəkke u darwiš w qṭəlle laʕ ʕaǧam. Ummi: “Lano
21/29 mawbele i sətti.” Aṯi Kandar, maṭi lu bayto, yatu, səmle daʕwe
21/30 w mkayaffe w raqiḏi, w mhərole ʕale lu malla. Koṯən di qriṯo,
21/31 kummi: “Ya rabbi, šəbḥo l əšmux, məqqayəṣ šafərto yo.” W yatu bu bayto
21/32 w kmaḥkəm ʕal i walay.

======
PS: 10. D_Mḏ.txt
X
21/37 Kətwo gawro w aṯto, fayiši lawulle abne. Aloho hulelən tre
22/1 abne. Qrele əšme du rabo Kandar, əšme du naʕimo ǧanninar. Mayəṯ
22/2 u babaṯṯe, hənne naʕime. I emo ksaymulle b more, kəmgadyo
22/3 marke w marke w kmuklulle hu d yariwi. Yariwi, hawən rabe. Mutwila
22/4 sann noše roʕe. šato yo, tarte yo, kroʕən aʕ ʕeze dann noše. U ḥa
22/5 lalyo a tre ǧġili ʕam ḥḏoḏe. Ummi: “Lo kowelan hawxa, əzzan
22/6 b briṯo, kul ḥa ruḥe d ḥozena mə gmamṭena.” Qayimi ṣafro, səmme
22/7 kar dəṯṯe. I emo baxyo: “Waladi, layko gəzzoxu? W uno lḥuḏi harke,
22/8 mə gsaymono?” Ummi: “Lo zayʕat, gəzzan w uṯena.” ṭləbbe xaṭər
22/9 m ḥḏoḏe w nšəqqe ḥḏoḏe. Azze Kandar laf i qublo w azze u ǧanninar
22/10 laf u šarq. Azze Kandar, azze l walay. ḥzele ḥḏo ʕal u biro. Məllale,
22/11 ummo: “Ya zlam!” Omər: “Ha?” Ummo: “Lo kyutwət greʕo?” ḥəlle ba
22/12 Kandar, aṯto kayəsto yo. Omər: “Ayko?” Ummo: “Gabi.” Omər: “Hat
22/13 man at?” Ummo: “Uno barṯo du ʕmiro di walay.” Omər: “Ma kətləx?”
22/14 Ummo: “Nošo latli, gawri mayəṯ, kətli barṯo.” Omər: “Gduṯeno.” Azze
22/15 ʕama, azze lu bayto, yatiwi. Omər: “U šuġlayḏəx mən yo?” Ummo: “Bas
22/16 gəzzux mašqət aǧ ǧinaynat w oṯət lu bayto, hano yo šuġlayḏux.” Omər:
22/17 “Kayiso.” Kəzze Kandar, kmašqe aǧ ǧinaynat w gdoʕər. Koṯən l barṯe
22/18 di xatune d ṭulbila. Kummo: “Naʕəmto yo.” Kandar omər: “Hawa d
22/19 məṯniḥina mena.” Huwulle, fayəš Kandar w i xatune. Kəzze Kandar,
22/20 kmašqe aǧ ǧinaynat w oṯe lu bayto. U ḥa laylo səmla li xatune
22/21 ḥšəmto basəmto. Kandar omər: “ḥatlan d maḥašmina.” I xatune
22/22 ummo: “Lo. Adlaylo uno w hat gəmšarṭina.” Omər: “Mən yo u šarṭ?” Ummo:
22/23 “Gšutena ʕaraq, kan ḥariwət gtumġallux, w kan ḥarwono tmaġli.”
22/24 Omər: “I tamġa ayko?” Ummo: “B ṭizayna.” Omər: “Kayiso.” Mamṭalle ʕaraq,
22/25 štalle. Hariwo i xatune. Ummo: “Qum tmaġli!” Omər: “Hu d maḥašmina.”
22/26 Maḥšamme. Omər: “De dmax!” Mšaḥalle u məhər. Omər: “D muḥene.”
22/27 Ummo: “Lo ksaymono.” Omər: “Qay?” Ummo: “Lo bu məhərano.” Omər: “Bayna?”
22/28 Ummo: “Bu məhər diḏux u taḥtoyo.” Mḥele u məhər diḏe u taḥtoyo,
22/29 nikole. Ummo: “Tməġluxli?” Omər: “E.” Ummo: “Howe ḥaram ʕali, illah menux
22/30 gawre lo kšuqlono.” Kəzze Kandar li ǧinayne w b laylo koṯe lu bayto.
22/31 U ḥa yawmo məllela li xatune, omər: “Kazzino b briṯo w uṯeno.”
22/32 Qayəm Kandar, azze, azze l xarbe, kle raxiwo ʕal u səsyo. Hawi laylo
22/33 ʕale. Daməx bi xarbe. Hawi u rabəʕ droʕo bi xarbe. Marfele
22/34 u səsyo bayn u gelo. Hawi qroṭən, šaḥən u yawmo, kle damixo. Qayəm
22/35 mlele qalyun, štele. ḥəlle, ḥzele kit naqwo d ʕobugro qume.
22/36 ḥzele: knafəq ʕobugro samyo. Mawfaqle ʕafro lu ʕobugro. Bəzle
22/37 u ʕafro lu ʕobugro. Kandar kəmfarəǧ ʕale. ʕAbər u ʕobugro lu nawqo,
23/1 mawfaqle dinoro lu ʕobugro, maḥatle harke. ʕAbər u ʕobugro,
23/2 mawfaqle ḥreno, mawfaqle lu ʕobugro mo ḥamši ḥappoṯo, ʕabər w lo
23/3 nafəq. Kandar maləmle ad dinore, maḥtile bi kəsto. Qayəm
23/4 Kandar, kətwo ʕame saṭor, ḥfəlle ʕal u naqwo. Azze bəṯr u naqwo.
23/5 Naḥət u ʕobugro l qabo naʕimo. Naḥət Kandar bəṯre lu qabo.
23/6 ʕAbər, ḥzele l Kandar awde naʕəmto, kit b awday ʕəsri dərrayat,
23/7 kmalḏ̣ən. ḥzele kit dano d dinore. Mawfaqlele əšmo d dinore
23/8 w nafəq, sḥəlle u naqwo, raxu ʕal u səsyo. Azze l walay, šqile arbʕo
23/9 baġle w šqile arbʕo xurǧe w aṯi. Aṯi lu naqwo du ʕobugro, ftəḥle
23/10 u naqwo, ʕabər, ḥzele kit tartemeni samyo kle b gawe du qabo.
23/11 ʕAbər Kandar. Kandar məllele lu tartemeni samyo, omər: “Warox
23/12 mə ksaymət arke?” U tartemeni samyo mfatašle hawxa. Mədde l ḥḏoḏe
23/13 bu dəbolo. M ṣafro hol ʕaṣriye lo dralle ḥḏoḏe. ʕAṣriye yatiwi.
23/14 Yatu Kandar r ruḥe w yatu u tartemeni samyo r ruḥe, kul ḥa bašqa.
23/15 Mlele u qalyun l Kandar. ḥəlle, ḥzele: kaṯyo ḥḏo mamṭela ḥšəmto
23/16 lu tartemeni. Zʕurto alyaq mena layt. Aǧ ǧulayḏa kulle semo w dahwo,
23/17 mayəṯ Kandar ʕala. Omər: “Wawayle ʕal bayti! Aydarbo gəzzi
23/18 w ṭureno i šafərtaṯi su samyano?” Maḥatle ḥšəmto qm u tartemeni.
23/19 Kuṯyo d nušqo Kandar w lo kmaǧryo mu tartemeni samyo. Maḥšamle
23/20 lu tartemeni. Fayəš Kandar kafino. Azza mamṭlale ḥšəmto ġer.
23/21 šməṭla u ṣʕunayḏa w mhalaxla ar riše d ṣawʕoṯa, maḥatla qum
23/22 Kandar i ḥšəmto w daʕiro. ḥərre b ḥḏoḏe w gaḥixi. Kandar kmaḥšəm,
23/23 w u tartemeni omər: “Mayko yo i ḥšəmtayḏux?” Omər: “ʕAmi wa.” Omər:
23/24 “E.” Damixi hol ṣafro, ṣafro qayimi, məštaʕalle bu dəbolo hol ʕaṣriye.
23/25 Lo dralle ḥḏoḏe. Mhawalle lu ʕafd ʕal i kačke. Aṯyo. Lwəšla ġer
23/26 badle. Mawqaḏla an navat d Kandar. Kḥayri b ḥḏoḏe w guḥxi,
23/27 hiya w Kandar. U ʕafd omər: “Sum ḥšəmto xəd kuḏʕət luno w l
23/28 Kandar.” Ummo: “Kayiso.” Səmla ḥšəmto luwe w l Kandar, maḥatla
23/29 bu səfoqo du ʕafd ḥfeto d samo. Maḥšamme. Mparqaʕ u ʕafd. Qayəmle
23/30 Kandar, pažele bas sayfe. Maqaḏle u bahro l Kandar w ʕabər b naqwo
23/31 xd u šəbak taḥtoyo. Azze, ḥzele kla i kačke lḥuḏa, kla mraxto
23/32 ʕal u taxt. ʕAbər l gaba. Ummo: “Ayko maǧrelux d oṯət?” Omər: “Ono
23/33 ʕaynəx no, qṭili.” Ummo: “Luno qṭili.” Yatiwi, mkayaffe. Omər: “Qum,” – 
23/34 məlle li kačke – “qum d əzzan.” Ummo: “Layko?” Omər: “Mawbannəx.” Ummo:
23/35 “Lo kuṯyono hu d saymət ʕam i aṯtayo.” Omər: “Gmalḥaqina.” Ummo:
23/36 “Xayr.” Qayəm, səmle ʕama. Nafəq ḥayye m feme di kačke kəmto.
23/37 Ummo: “Qṭal i ḥayyaṯi.” Qṭile i ḥayye, omər: “I maʕnayḏa mən yo?”
24/1 Ummo: “Haṯi i šahwe du ʕafd yo, qawwyo məllilux qṭala harke lašan
24/2 d lo nufqo l foṯe d briṯo.” Ummo: “Qum d əzzan.” Qayimo, nafiqo.
24/3 Mawfaqle ak kallat w ad dərrayat w u mal d kətwo tamo, w nafəq, maṭʕalle
24/4 ab baġle w marxawle i kačke ʕal u baġlo w raxu ʕal u səsyo w aṯən. Aṯi
24/5 li walay di xatune di ǧinayne. Manḥatle aṭ ṭaʕne gaba. ḥəlle li
24/6 xatune bi kačke. ḥoru bayte d eməx, alyaq mena layt. Səmme
24/7 muklo w axəlle. Fayəš šabṯo si xatune di ǧinayne. Omər: “Xatune!”
24/8 Ummo: “Ha?” “Gdoṯət ʕamayna?” Ummo: “Layko?” Omər: “Lu balad diḏi.”
24/9 Ummo: “E.” Omər: “Sum kar diḏəx, gəzzan.” Azza, məlla lu ʕmiro, lu babo,
24/10 ummo: “Ba!” Omər: “Ha?” Ummo: “šqili ḥa, gəzzi ʕame, ṭr owən aǧ ǧinaynat
24/11 luxat.” Omər: “E, mustaflət.” Aṯyo i xatune lu bayto, kətle abro lu
24/12 ʕmiro xort. Məllele lu babo, omər: “Ya abri, qum izux hat w emux
24/13 zoxu šawṭo si xatune, elo gəzza m ṣafro.” Qayəm abro du ʕmiro
24/14 w i emo, aṯən si xatune, si ḥoṯo. ḥəllale abre du ʕmiro, ḥzele:
24/15 kit zʕurto ʕam Kandar, alyaq mena layt. Mayəṯ ʕala abre du ʕmiro.
24/16 Lwəšle u ǧazmayḏe w daʕər lu bayto. Məllele lu babo, omər: “Ba!”
24/17 Omər: “Ha?” Omər: “Kit zʕurto ʕam Kandar, lo kubʕeno ġer hiya. Lo
24/18 šuqlatliyo mene, gquṭanno ruḥi.” Azze u ʕmiro l be Kandar,
24/19 ḥəlle ba lu ʕmiro w ḥaru ḥəngi d kətyo šafərto. Məllele lu ʕmiro
24/20 l Kandar, omər: “Kubʕeno d ubatlanyo l abri.” Kandar qayəm, mdaywən,
24/21 qhir. Omər: “Aydarbo gdubena?” U ʕmiro omər: “Gšuqanna bu zor.”
24/22 Omər: “E. Gruxawno w nufaqno, itux šqula bu zor.” Maṭʕalle l Kandar
24/23 ab baġle w raxu ʕal u səsyo w marxawle at tarte w nafəq mi walay.
24/24 Qayəm u ʕmiro, maqəmle i walay kula. Nafiqi bəṯr Kandar. Məllale
24/25 li kačke: “Lwaš i qaməstaṯi w mqatəl, ḏ̣arbat lo kʕobər biya.” Lwəšle
24/26 l Kandar w mqatalle w xriz baynoṯayye w qṭile i ʕaskar, qṭile
24/27 ʕaskar kula. ʕAbər li walay, nḥəlle niše w zʕure, lo fayəš ġer u
24/28 ʕmiro w u abro. Azze lu diwan, qṭile a tre w mamṭele ann arbaʕ
24/29 aḏnoṯaṯṯe w aṯi. Maṭi lax xatunat. Ummi: “Mə səmlux?” Omər: “Alo lo
24/30 marfeli ḥa, qṭili kulle, w klen aḏnoṯe d babəx w d aḥunəx.” Baxyo.
24/31 Omər: “Koyu lebəx ʕalayye?” Ummo: “Lo.” Omər: “Kubʕət, dʕar.” Ummo:
24/32 “ʕAs mə məlli?” Aṯi Kandar lu bayto, naḥət bu bayto. Mhalhela li
24/33 emo w fṣiḥo. Kətwole qarəš l Kandar, maḥrawle w bdele bi
24/34 ʕamara, maʕamalle quṣro w awdayat. Maʕamalle ʕəsri awdayat
24/35 bu quṣro, kul i awdaye maḥatle ba dərraye m darb u mašmaʕdan,
24/36 kmalḏ̣ən b lalyo w b imomo. Omər: “Howe ḥaram ʕali ikan kmuhanno
24/37 an nišani ʕali, d lo mhoro gdumaxno gabayye.”
25/1 Mšayele mi emo, omər: “Ya!” Ummo: “Abri!” Omər: “Lo šamiʕət
25/2 xabro mu ǧanninar?” Ummo: “Lo, walad, somən ʕayne d emux, mḏ̣ayəʕ
25/3 aḥunux.” Lwəšle i qaməsto w raxu ʕal u səsyo. Omər: “Kazzino mšayanno
25/4 ʕal aḥuni.” Azze laf u šarq, maṭi l walay bayn u Gawər. ǧġil ʕamayye
25/5 bu lišonaṯṯe. Walay rabṯo yo, ma koḏəʕ mane. Azze l qahwe, yatu
25/6 bi qahwe. Kmoḥe bu ṭambər ḥa zəṭoyo w gzomər w boxe. Kayu
25/7 lebe d Kandar ʕale. Omər: “Gdumatli u tafsir di zmərtaṯi mən yo, šqul
25/8 u baxbiš diḏux.” Omər: “Ya afandim, lo kmitaḥke.” Omər: “šqullux
25/9 w aḥkayli.” Omər: “Kətwo ḥa, əšme ǧanninar, azze lu aṯro das samye,
25/10 mamṭele tarte, ṭaw menayye layt, w uno ʕame wi. Aṯi li walayaṯi,
25/11 msəkle lu malko du Gawər, omər: “Ya, gdobət at tartani, ya lo 
25/12 kmarfenux”, w kle msiko harke hani tmone əšne.” Omər: “Laybux d
25/13 maḥwatliyo?” – Kandar məlle lu zəṭoyo. Omər: “Bele.” Omər: “Duš uno
25/14 u aḥuno no.” Omər: “šrolo?” Omər: “E.” U zəṭoyo omər: “ʕAǧab, Kandar at?”
25/15 Omər: “E, Kandar no.” Omər: “šamiʕi i walayaṯi d qṭilux walay.” Omər:
25/16 “Hawo no.” Lwəšle i qaməsto w azze ʕam u zəṭoyo. Azze lu ḥabəs du malko.
25/17 Qrele lu ǧanninar. Nafəq. ḥzalle ḥḏoḏe. ḥəlle w baxi. Saləq 
25/18 Kandar su malko, omər: “Arfay i zlamano d kətyo bu ḥabəs.” Omər:
25/19 “Lo kmarfene.” Omər: “Kandar no, hano aḥuni yo u msiko.” Raʕəl u
25/20 malko. Omər: “Arfayye.” Omər: “Bəṯr d məllux: “Kandar no” gmarfene.”
25/21 Marfele. Omər: “Mu mamṭelux ʕamux?” Omər: “Mamṭeli tarte w ʕəsri ṭaʕne
25/22 maṭʕane d baġle, šqilile lu malko w mhəlle at tarte ʕal a tre abne.”
25/23 šməṭle u sayfo, ʕabər riše du malko, qṭile u malko w mawfaqle
25/24 at tarte w ab baġle. Mamṭele barṯe du malko ʕame w nafəl bayn i
25/25 walay, qṭile i walay kula. W u zəṭoyo omər: “Kandar!” Omər: “Ha?”
25/26 Omər: “Hawulli ḥḏo menayye, uno u greʕaṯxu no.” Huwalle barṯe
25/27 du malko. W zməlle lu zəṭoyo ʕal Skandar, abu qarnayn, qṭile
25/28 tarte madinat. W aṯən lu bayto. Nafəl əšme b briṯo w u zəṭoyo
25/29 ʕamayye. Kəlme b ʕarabi: Skandar, abu qarnayn, qatal mdinatayn.
25/30 Mu yawmo hawi Skandar, abu qarnayn. 



======
PS: 11. D_Mḏ.txt
XI
25/35 Kətwo tre ḥawrone, a tre həḏoye, u ḥa dawlatli w u ḥa bemiǧal.
25/36 Kəzze u bemiǧal l su dawlatli, rḥəmle i aṯto du dawlatli lu ḥawro.
25/37 Kəzze u dawlatli li dukano, u bemiǧal kəzze l be dawlatli, ksoyəm ʕam i
26/1 aṯto u šuġlawo w kmamṭe kallat. U dawlatli kəmalle lu faqiro,
26/2 komər: “Mayko ne ak kallatani?” Komər: “Aloho huleli.” Aṯte du dawlatli
26/3 məllale lu bemiǧal, ummo: “Sum laġam m gabayna l gabayxu w lo
26/4 ḥarulux.” Omər: “ʕAla ʕayne.” Qrele laf fuʕle lu bemiǧal: “Toxu ʕwadu
26/5 ʕami.” Səmle laġam rabo hol u bayto di žənəke. U ḥa yawmo azze,
26/6 mamṭele i səsto du ḥawro du dawlatli, mamṭiyole bu laġam, məfqole
26/7 lu šuqo. Azze li dukano du ḥawro, omər: “Aḥuno, zwəlli səstaṯi.” B lebe
26/8 u dawlatli omər: “Haṯi diḏi yo.” Omər: “B məqqayəṣ zwinolux?” Omər:
26/9 “B ʕəsri kise.” Omər: “Kayiso.” Qayəm u dawlatli, azze lu bayto. Hano
26/10 u bemiǧal daʕər bu laġam, meqəm madʕalle i səsto l dukṯa. Aṯi
26/11 u dawlatli. Mṭaqṭaqle bu tarʕo, omər: “Ftaḥ u tarʕo.” Ftəḥla u tarʕo.
26/12 Omər: “Koyo i səsto?” Ummo: “Kla lalġul.” ḥəlle ʕala, ḥzele i səsto
26/13 lalġul, omər: “Ya rabbi, zwəlle l ḥawri uʕdo səsto, kšubho laṯi.”
26/14 Madʕalla li aṯto, ummo: “Mede lo kšobəh l mede?” Omər: “Yəmkən.”
26/15 Daʕər li dukano. Azze u bemiǧal bu laġam, mamṭele i məššaye du semo
26/16 di žəneke, hulaleyo, ummo: “Izux aḥwayleyo l gawri, mar: “Zwinoli. 
26/17 Mən ṭawwo yo?” Məblole bu laġam l gab u merəko, u ḥawro, omər: “Aḥuno,
26/18 mən ṭawwo yo i məššayaṯi?” Kḥoyər ʕala, b lebe komər: “Haṯi d aṯti yo.”
26/19 Kḥoyəz qarʕe, omər: “B mə zwinolux?” Omər: “Mən ṭawwo yo?” - madʕalle
26/20 lu bemiǧal, omər: “šqiloli b ʕəsri lirat.” Omər: “Kayiso.” Aṯi u dawlatli
26/21 lu bayto, mṭaqṭaqle bu tarʕo, omər: “Ftaḥ.” Ftəḥla u tarʕo. ʕAbər u bemiǧal
26/22 meqəm, mamṭele i məššaye bu laġam. Omər: “ḥurme!” Ummo: “Ha?” Omər:
26/23 “Koyo i məššayayḏəx?” Ummo: “Kla.” ḥəzyole, omər: “Ya rabbi, zwəlle
26/24 uʕdo l aḥuni məššaye, hama kummət i məššayaṯi yo.” I aṯto ummo:
26/25 “Mede kšobəh l mede.” Omər: “Yəmkən.” Aṯi li dukano.
26/26 Qayimo i žənəke, məllale lu bemiǧal, ummo: “Qum sum muklo
26/27 w ʕazime. ʕAzəm aḥunux, gduṯyono ono ṭubxono.” Omər: “Kayiso.”
26/28 Mawbele rezo w muklo m gaba w azze lu bayto w məblole ʕame
26/29 w šqile baṣro w šqile ʕaraq m gab i žənəke w ṭbəxla lalġul. Omər:
26/30 “Aḥuno, itux l gabayna.” Omər: “L mune?” Omər: “Səmli muklo.” Omər:
26/31 “Yalla.” Aṯən su bemiǧal. Omər: “Aḥuno,” – u bemiǧal, “uʕdo gawənno.”
26/32 Omər: “Brixo, aḥuno,” - omər, “koyo aṯtux?” Omər: “Kla.” Kḥoyar ba,
26/33 omər: “Haṯi aṯti yo.” Daʕər lu bayto. Haṯi azza bu laġam meqəm 
26/34 lu bayto, yatiwo bu bayto. Omər: “Fatḥ u tarʕo.” Ftəḥla u tarʕo. Omər:
26/35 “Ya rabbi, aḥuni gawər, mamṭele aṯto, hama kšubho luxat.” Ummo:
26/36 “ḥoru u baytux, qay mede lo kšobəh l mede?” Daʕər su aḥuno, hiya
26/37 azza meqəm bu laġam, azze l su aḥuno. ḥzele kla yatuto su
27/1 aḥuno. Omər: “Aḥuno!” Omər: “Ha?” Omər: “Hawyo i kalayḏux i brixo.”
27/2 Omər: “Brixət l alo, alo madəmlux.” Yatiwi štalle ʕaraq w mkayaffe
27/3 la tloṯo, i aṯto ʕamayye. Omər: “Aḥuno, fuš bu tarʕo,” - məlle lu
27/4 dawlatli, “qu d gowanno.” Fayəš bu tarʕo larwal. Hano u bemiǧal nəkle
27/5 w qayəm. Omər: “Aḥuno, itux!” Omər: “Layko?” Omər: “Dmax s aṯti,” – hano
27/6 u bemiǧal komər lu dawlatli. Omər: “E.” Azze u dawlatli, daməx gaba,
27/7 nəkle w qayəm, ṭləble xaṭər mu bemiǧal. Omər: “Ramḥul,” – u dawlatli,
27/8 “itux l gabi, dawri yo.” Səmle l dawlatli muklo w ʕaraq w qrele
27/9 lu aḥuno, lu bemiǧal. Azze l gabe u bemiǧal. Yatiwi, štalle ʕaraq
27/10 w axəlle baṣro w rezo w muklo. Omər: “Aḥuno,” – u dawlatli məlle lu
27/11 bemiǧal, “dmax s aṯti.” U bemiǧal omər: “Lo kowe.” U dawlatli omər:
27/12 “Dayno yo, qay ono daməxno s aṯtux?” Daməx, nəkle w qayəm. Maḥatte
27/13 muklo bəṯr məd daməx w ʕaraq. Maḥrawwe u dawlatli, maštallale
27/14 samo. Mawballe, qwərre. Mərralla l di walay, ahl du məǧləs, ummi:
27/15 “Ma gšuqlət?” Ummo: “Gšuqlono u bemiǧal, u aḥuno.” šqila w aṯyo
27/16 lu bayto. Yatiwi w mkayaffe. Ummi: “Mayəṯ ṭro moyəṯ.” Tu šmera sax.

======
PS: 12. D_Mḏ.txt
XII
27/21 Kətwo malla, ḥzele ḥa kačal. Omər: “Ya kačal!” Omər: “Ha?” Omər:
27/22 “Lo koṯət ʕami?” Omər: “Layko?” Omər: “Malimina abšoṯo mak karme.”
27/23 Omər: “Bele.” Azzən laqən b ḥa čalkoyo. Ummi: “čalkoyo!” Omər: “Ha?”
27/24 Ummi: “Lo koṯət ʕamayna?” Omər: “Layko?” Ummi: “Lu tulimo dan abšoṯo
27/25 lak karme.” Omər: “Bele.” Azzən a tloṯo w u ḥmoro ʕamayye. Azzən
27/26 ṭləbbe abšoṯo m more dak karme. Mlalle u ṭaʕno. Azzən l qriṯo,
27/27 azze u malla l bayto, omər: “ḥwawullan.” Ummi: “ʕAl aʕ ʕayne, toxu,
27/28 itawu.” U kačal omər: “Lo k yutawno harke.” U malla omər: “Qawwyo?”
27/29 Omər: “Hawxa, niše šafire layt harke.” Azze u kačal l tarʕo d ḥḏo,
27/30 kla koʕuzlo bu dəlabo, kit kuḥlo b ʕayna, ḥḏo šafərto. U kačal
27/31 omər: “Gdumxina gabəx.” Ummo: “Lo.” Omər: “Bele.” Bu zor maqlable
27/32 u ṭaʕno bu liwan. Ummo: “Babo,” – i žənəke, “kməmle u baytayḏan maye
27/33 b lalyo.” U malla omər: “Kačal, kubʕət d ḥunqatli?” U kačal omər: “Lo
27/34 lo, lo zayʕət, gmadmaxnux bu šəbbak.” Yatiwi lalġul. Hawi ʕaṣriye,
27/35 i žənəke yatiwo qm i nuro w hənne damixi su ṭaʕno dann abšoṯo.
27/36 U kačal kle yatiwo, ʕayne ftiḥe. Kḥoyər bi žənəke. I žənəke uʕdo 
27/37 d kummo klen damixe, mamṭela ḥuṭo komo, maḥatla b ṣawʕa w
28/1 qṭəlla bu tarʕo d oṯe u dost diḏa, damixo. Qayəm u kačal, hedika
28/2 šməṭle u ḥuṭo m iḏe di žənəke. Maḥatle b iḏe. Aṯi u dost di žənəke,
28/3 mədle lu ḥuṭo, grəšle. Qayəm u kačal. U kačal səmle ruḥe aṯto
28/4 w komər: “Mə kubʕət?” Omər: “Kubʕeno d noyakno.” Omər: “Kətlan ḏ̣ayfe:
28/5 u kačal w u malla w u čalkoyo.” Omər: “B aydarbo?” – u dost. U kačal
28/6 omər: “čuk daxrux bayn ad dafoṯo du tarʕo.” Omər: “šqulləx i gḏaytaṯi
28/7 i mbašalto.” Hule lu kačal. U dost čəkle daxre bayn ad dafoṯo, mədlele
28/8 lu kačal m lalġul w qṭəʕle bu šalfo. Aṯi l su ḥawro, su čalkoyo,
28/9 koxəl bu gḏayto. U čalkoyo omər: “Mə kuxlət?” Omər: “Kuxanno
28/10 wariḏo.” U čalkoyo omər: “ḥayran, haliyo.” Hulele u zəbbo, knukatle
28/11 u čalkoyo. Lo koṯe mede af feme. U kačal omər: “ḥete li nuro,” - məlle
28/12 lu čalkoyo. W xrəzle u ḥuṭo b ṣawʕe di žənəke, hiya daməxto. U dost
28/13 qm u tarʕo, u qṭaʕ daxro. Kle qm u tarʕo, səmle nuro, maḥatle šafuḏo
28/14 bi nuro w grəšle u ḥuṭo mu tarʕo. Aṯyo i žənəke, ummo: “Mə kubʕət,
28/15 Makke?” Omər: “Kubʕeno d noyakno.” Ummo: “Kətlan ḏ̣ayfe.” Omər: “Mḥay
28/16 ṭizəx lad dafoṯo, gčakno zəbbi, noyaknəx.” Ummo: “ṭr owe.” Mḥela
28/17 ṭiza lad dafoṯo, mšaḥalle u šafuḏo w xrəzle bayn ad dafoṯo, huwe
28/18 šaḥino. čik bi žənəke. Ummo: “Uff, yaqiḏono.” U čalkoyo uʕdo d komər
28/19 lu kačal mədle baṣro mi nuro. U čalkoyo mədle iḏe li nuro
28/20 d mawfəq u baṣro, qayiṯo iḏe bi məssine. Bizo, nafəl buqbuq ʕal i
28/21 məssine. U malla omər: “Mle u bayto maye.” Qabəz mu šəbbak, nafəl,
28/22 ṭwiri ʕaršone du malla w mayiṯo i žənəke w mayəṯ u dost, w qayimi
28/23 u kačal w u malla w u čalkoyo, maṭʕanne w aṯən lu bayto.


======
PS: 13. D_Mḏ.txt
XIII
28/28 Kətwo ḥa aġa dak kočar, kətwole abro mahbul, daywono. Omər:
28/29 “Gəmḥawannolux kalo.” Omər: “Mə gsamno bi kalo?” Omər: “Dmax
28/30 gaba.” Omər: “Lo gdumaxno.” Kəzze qm aʕ ʕwone u abro. Omər:
28/31 “Gṭulabnole l abri.” ṭləble aṯto, ksoyəm lo k soyəm, lo gdomax gaba.
28/32 I kačke məlla lu ḥəmyono, ummo: “Lwašli badle d gawre w 
28/33 gruxwono ʕal səsyo.” U gawro kle bu ṭuro. Lwəšlala ǧule d gawre, kle u
28/34 šarwolayḏa ʕala. Raxiwo ʕal səsyo w azza l su gawro lu ṭuro, lo
28/35 kuḏaʕla, səmla ruḥa rəmoyo. Koṯe maṭro. Azza l gabe, ummo: “Roʕyo!”
28/36 Omər: “Ha?” Ummo: “Layt puši w qəddaḥa?” Omər: “L mən ne?” Ummo:
28/37 “Sum li nuro d mšaḥnono.” Səmlela nuro. Ftəḥla ruḥa qm i nuro,
29/1 knofəḥ bi nuro. Kətla naqwo bi šarwolo, knofəḥ bi nuro w kḥoyər
29/2 bu naqwo. Omər: “Aġa!” Omər: “Ha?” Omər: “Hawo mə nawqo yo?”
29/3 Omər: “Huš taras.” Nfəḥle, ḥəlle bu naqwo naqla ḥreto w nfəḥle.
29/4 Omər: “Aġa, mə naqwo yo?” Omər: “Qayəṯli rumḥo harke, aṯino
29/5 l gabux d manəḥatle.” Omər: “Xwazi d uḏaʕno manəḥno?” Omər: “Kuḏʕət.”
29/6 Omər: “Aydarbo?” Omər: “šaḥən hano qime w itux ḥete harke
29/7 gnoyəḥ, hano yo u darmonayḏe.” Mšaḥalle lu roʕyo w maqəmle. Ftəḥle
29/8 ruḥe lu aġa. Omər u aġa: “ḥət raġli harke w ḥət ḥḏo harke w ḥət
29/9 u darmono harke.” Maḥatle lu roʕyo u darmono harke, basəmle lu
29/10 roʕyo. Omər: “Aġa!” Omər: “Ha?” Omər: “Kul yawmo itux gmaḥatnux
29/11 mu darmonano.” Ummo: “Maxrabo, az latno aṯtux? Hawxa komər
29/12 babux: “Sum!” Kummət: “Lo kuḏaʕno.”” W aṯyo lu bayto. Aṯi ʕaṣriye, omər:
29/13 “Koyo aṯti?” Ummi: “Kla.” Omər: “Gfulaġno m babi”. Fləġle.
29/14 Azze u ḥa yawmo lu dworo. Kətte kəṯoṯo ġalabe. Aṯi ḥa nuxroyo,
29/15 omər: “Lo, kəmzabnatli ḥaməš kəṯoṯo w zoġo?” Ummo: “Bele.” Hulale
29/16 ḥaməš kəṯoṯo w zoġo. Ummo: “Kon ak kallat?” Omər: “šqulləx u zoġo, ṭro
29/17 foyəš gabəx gəraw dak kallat.” šqila u zoġo, maḥatla bu koxo, kəbla
29/18 qarʕa. U merəko d šqile ak kəṯoṯo mdawasle layo mən laxalf w azze.
29/19 Lo mtanela. Aṯi u gawro mu dworo. Ummo: “Merəko!” Omər: “Ha?”
29/20 Ummo: “Mzaballi ḥaməš kəṯoṯo w zoġo.” Omər: “Kon ak kallat?” Ummo:
29/21 “Klen ʕame, ṭrele u zoġo gəraw.” Omər: “Oh, mayṯət, az latyo u zoġo
29/22 diḏəx? ḥošu lo šqile u zoġo.” Ummo: “Wa, wayle.” Omər: “Alo,
29/23 nəkleləx.” Ummo: “D l owewo qarʕi bu koxo, kətwobe d nakwoli?” Qayəm,
29/24 qṭile i aṯto. Tu šmera sax.

======
PS: 14. D_Mḏ.txt
XIV
29/29 Ummi kətwo ḥa w ḥḏo, u gawro w i aṯto. Annaqla azze u merəko
29/30 las sawkoṯo, mḥele u nargo ʕal raġle. ǧrəḥle raġle. Annaqla qayəm,
29/31 aṯi lu bayto. Omər: “žənəke, aqləb u ṭaʕno.” Ummo: “Qawwyo?” Omər:
29/32 “Qṭəʕli zəbbi.” Daməx bayn ag gale. Omər: “žənəke, sumli muklo
29/33 basimo.” Ummo: “Layt muklo basimo.” Mḥelela. Ummo: “Hohoh, ono
29/34 koṯe qəm diḏi w hat lo koṯe qəm diḏux.” Qayimo ġbino, azza si
29/35 emo. Fayəš tloṯo yawme, qayəm azze bəṯra. Omər: “žənəke, təx lu
29/36 bayto.” Ummo: “Lo kuṯyono.” Omər: “Qay lo koṯət?” Ummo: “Lo kuṯyono.”
29/37 Omər: “Qay lo koṯət?” Ummo: “Aṯto s aṯto gdumxo?” Maḥwilela zəbbe.
30/1 Ummo: “Hano mayko yo?” Omər: “Zwəlli.” Ummo: “B mə zwəllux?” Omər:
30/2 “Zwəlli b qadro naʕəmto.” Ummo: “Maxrabo, qay lo zwəllux bi qadro
30/3 rabṯo?” Omər: “Lo ḥəzyoli ayko wa.” Ummo: “Ayko aṯən l zəbono?” Omər:
30/4 “Aṯən l qm u tarʕo.” Ummo: “ġalabe wayye?” Omər: “Ture wayye.” Ummo:
30/5 “Gdubatwo i qadro rabṯo, šuqlatwo ḥa rabo.”

======
PS: 15. D_Mḏ.txt
XV
30/10 Kətwo ḥa zlam təǧar, kətwole greʕo, əšme du greʕayḏe u darwiš.
30/11 Azze laq qayse, ḥzele məštuṯo d ǧən. Mawballe ʕaqəl diḏe laǧ ǧən.
30/12 Hawi daywono, mḏ̣ayəʕ bayn aǧ ǧən. Karəx u təǧar ʕale w ʕal i baġalṯo.
30/13 ḥzalle i baġalṯo, lo ḥzalle u greʕo. Ummi: “Mə ḥarulan mene?” -
30/14 u təǧar w more du bayto. Mawballe la mʕare laǧ ǧən. čəlle ǧule, fayəš
30/15 zalṭono. Kowe məštawoṯo bayn aǧ ǧən, kmublile. Gawər maǧ ǧən, hawyo
30/16 i aṯto u ġurimayḏe. Hawile abne mi ǧənniye. Fayəš arbʕo əšne bayn
30/17 aǧ ǧən, kle zalṭono, mkasyo i lašayḏe bu pərč, kmazheri ʕayne bayn u
30/18 pərč, gzoyəʕ ḥa mene. ḥzele lu dewo i aṯto, axilole, nayəḥle
30/19 lu darwiš. ḥəlle b ʕaqəl diḏe, omər: “Mə gsamno harke?” Qayəm, aṯi
30/20 l qm i walay du təǧar. Omər: “ʕAybo yo, lo kəzzi bayn i walay.” Səmlele
30/21 qarəš d kefe mi walay w larwal, yatu bu qarəš.
30/22 Nafəq u ḥa yawmo, ḥzele ḥa qṭilo, kle u sayfo w i tfənge su
30/23 qṭilo. Mamṭele u sayfo w i tfənge lu qarəš. Mšayalle lam more du
30/24 qṭilo ʕal u qṭilo, ḥzalle i lašayḏe, ummi: “L ma qṭile u zlamano?”
30/25 Kummi ʕal ruḥayye di walay, kummi: “Lo kuḏʕina.” Kummi: “Lawo d qṭile
30/26 mawbele u sayfo w i tfənge, ayko d ḥuzena u sayfo w i tfənge, i
30/27 daʕwayḏan ʕal hanək yo.” Ummi: “Maʕlum.” Mšayalle lo mšayalle, l aḏiʕi
30/28 l mane. Azzən tre lu ṣaydo, ḥzalle u darwiš, zayiʕi mene, kle u
30/29 sayfo w i tfənge ʕame. Ummi: “U sayfo w i tfənge du qṭilo ne.” Kummi
30/30 ʕal ruḥayye: “Klən ʕam hano.” Daʕiri a mṣaydone lu bayto, maḥkalle l di
30/31 walay, ummi: “Kit ḥa larwal mi walay, kətle qarəš, kle u sayfo w i tfənge
30/32 du qṭilo ʕame, zayiʕina mene.” Ummi: “Zoxu ʕasro, ḥzawu mən zlam yo.”
30/33 Azzən ʕasro, lo qadiri d mqadmile, zayiʕi mene. Azzən li walay,
30/34 maḥkalle, ummi: “Lo kmaǧrena mqadminale, layt hano zlam, ǧule layt
30/35 ʕale, u pərč diḏe hawi ṣiṭo.” Hawi baḥs bi walay, maʕlamme u paša.
30/36 Ummi: “Qumu d mfarǧina ʕale, lo quṭlinale.” Ummi: “Gqoṭəl noše
30/37 menayna.” Azze u paša w di walay kulle, lo kmaǧrən mqadmi lu
31/1 darwiš. Am more qu qṭilo ummi: “Hano u sayfayḏan yo w i
31/2 tfəngayḏan yo.” Azzən məddalle. Kit hawa m daǧ ǧən ʕame, kmoḥe u sayfo,
31/3 qoṭəl. Kmuḥabbe sayfe w tfənag, kowe duxono, lo kəmḥayṣalile.
31/4 Fayiši mʕaǧbe di walay mene. Ayna d bulašbe bu darwiš qoṭele.
31/5 Di walaye ʕaǧizi mene. Koṯe li walay, oxəl w nofəq. Kəzze lad darbe
31/6 dan noše, kəmšalaḥḥe w qoṭelən. Hawi mal gabe ġalabe d lo
31/7 ḥəzbe. Mšayaʕle lu paša lu šulṭono, omər: “Kit zlam bu faṣalano
31/8 gabayna, lo kməqṭəl w lo kməmsək. Hawxa səmle bi walay, qoṭəl
31/9 an nafoqe w ad daʕore, baṭəl u bazar mi walay.” Kṯule kaġad lu
31/10 šulṭono, mšayaʕle l su paša, omər: “Lapxu d muskitulle,
31/11 mšayʕitulliyo d ḥuzena mən yo m mede?” Kṯule lu paša, mšayaʕle lu
31/12 šulṭono, omər: “Layban. Qṭile i ʕaskar kula. Kmuḥabbe aḏ̣ ḏ̣arbat,
31/13 kowe duxono w kmoḥe u sayfo, qoṭəl.” Qayəm u šulṭono, səmle
31/14 ʕaskar m briṯo kula, aṯi r riše. Mfaraǧǧe ʕale, lo qudri muskile.
31/15 Kmuḥalle, kowe duxono, matlafle i ʕaskar. Yatu u šulṭono mqabəl
31/16 diḏe, ḥəlle be bu duruben, omər: “Mən hat m mede? ənsan hat?
31/17 ḥaywan hat?” Omər: “Xaliqa d alo no, səmlux ʕaskar ʕali, kummət:
31/18 “Gzaʕno.” Qayəṣ d mamṭət ʕaskar, gquṭanna bu ḥaylo d alo.” U šulṭono
31/19 omər: “Qumu mibezu aʕ ʕasekir, ṭrawulle. Qoṭəl w kəmšaləḥ, nošo
31/20 lo kəmtane.”
31/21 Nafiqo barṯo du paša lu sayran. Lqiṭole mu səsyo, zayiʕo, ummo:
31/22 “Gquṭeli.” Məblole lu qarəš, omər: “Kačke!” Ummo: “Ha?” Omər: “B zor
31/23 lo k samno ʕaməx, kowət i aṯtayḏi, hwi, lo kowət, gquṭannəx.” Ummo:
31/24 “Gədhawyono w lo quṭlatli. Xlo ṭaw menux šuqlono?” Omər: “E.”
31/25 Qayəm, səmle ʕama. Ummo: “ḥlaq u pərčano.” Omər: “Lo, lummət hawxa.”
31/26 Kubʕo d omər: “ḥlaqli” d nuḥrole. Ksoyəm ʕama, ummo: “əno lḥuḏi,
31/27 lo koṯe ṣabər diḏi, taylux ḥreto d miwansina tartetayna b ḥḏoḏe.”
31/28 Omər: “Ayko kit ḥḏo kayəsto?” Ummo: “Kit ḥḏo su ʕafrit bi qalʕe d
31/29 čakko, barṯe du aġa di walay, uno barṯe du paša no w hiya barṯe
31/30 du aġa yo, mahazmole.” Omər: “Kazzino d lo mahazmət. 
31/31 D mahazmət, gduṯeno l be babəx, samno hat w babəx barniṭi w nušamnolxu b
31/32 nḥiri.” Ummo: “Lo, lo kmahazmono.” Omər: “Oṯe babəx b raġle, mar: “Lo
31/33 mqadmət lu bayto du merəko.”” Ummo: “ṭr owe.” Azze u darwiš,
31/34 mšayele ʕal i qalʕo d čakko. Aṯi paša, babe di kačke, omər: “Qum
31/35 d mawbannəx lu bayto.” Ummo: “Lo kuṯyono, lo kmaǧryono.” Omər:
31/36 “Gmawbanno u mede.” Ummo: “Lo mublət, gdoṯe gsamlux barniṭi.”
31/37 Omər: “Ahah, gdoxəl əḥre.” Mawbele u mede lu paša, l azza i kačke,
32/1 fayišo bu bayto. Azze u darwiš, maṭi li qalʕo d čakko. I qalʕo
32/2 ʕəlayto yo, u tarʕo d farzlo yo. Hawi duxono, saləq l qarʕe di qalʕo,
32/3 naḥət li dərto. ḥzele i kačke yatuto, kit arbʕo ʕafrit gaba, kla
32/4 yatuto bayn ann arbʕo, knušqila ann arbʕo. ḥərre laʕ ʕafrit, ḥzalle,
32/5 mḏ̣ayʕi ann arbʕo, mə lqule. Mədle li kačke, məfqole. Mərre
32/6 laʕ ʕafrit l ḥḏoḏe, ummi: “Mən yo m mede? Latyo ǧən, latyo
32/7 ənsan w latyo ḥaywan w layto ʕafrit, hano ġer šəkəl yo.” Ummi: “Dušulle,
32/8 aḥna arbʕo w huwe ḥa.” Azzalle. Man yo d gəmqadamle? 
32/9 Mqadamlele lu rabo, mḥəlle ebe sayfo. Hawi duxono, fayišo i kačke, lo ḥzalle
32/10 u darwiš. Naḥət xi hawa ʕal u ʕafrit, mḏ̣ayaʕle. Kurxət tloṯo yawme
32/11 qul d malimət af falqe du ʕafrit. Bəzle m ḥḏoḏe. ḥa b ḥa qṭile
32/12 ann arbʕo. Ftəḥle u tarʕo w mawfaqle i kačke. Gzayʕo i kačke
32/13 mene, ummo: “Layko gmublatli?” Lo mtanele. Ummo: “Layko
32/14 Gmublatli?” Ummo: “D ḥuzyono i ǧġaliyayḏe d ḥayewən yo? D ənsanat yo?” – 
32/15 kummo b leba. Omər: “Gmawbannəx li walay d babəx.” Ummo: “Lo
32/16 kmətyaqnono.” Omər: “Duš gḥozət, kla barṯe du paša gabi, liya
32/17 mšayaʕlali l gabəx.” Ummo: “D owe šrolo xəd kummət, gmašiġono
32/18 raġloṯux w šutyono am maye.” Omər: “Duš.” Ummo: “Baṭilono.” ṭʕinole
32/19 w mḏ̣ayəʕ. Maḥatle qm u tarʕo du qarəš. ḥzele gbuxyo i aṯto.
32/20 Omər: “Qay gboxət?” Ummo: “Aṯi babi, mḥeleli w mawbele u mede
32/21 kule. Mu yawmo d azzux hol uʕdo ono kafənto.” Mawtawle at tarte
32/22 s ḥḏoḏe. Fṣiḥi b ḥḏoḏe, maḥkalle l ḥḏoḏe mə səmle bi walaye
32/23 w mə səmle baʕ ʕafrit. Ummi: “Lo krumšina m gabe, ṭaw mene layt, lo
32/24 kuxelan, an nišayḏe na, ṭro soyəm ʕamayna, asxam mene layt.”
32/25 Omər: “Kubatli izən,” - məlle li aṯto, “d samno babəx barneṭi?” Ummo:
32/26 “Izən yo luxat.” Azze li walay, mamṭele mal mi walay w muklo. Omər:
32/27 “šqulu, axulu w lwašu w kayefu.” Azze li awda du paša, mədle lu
32/28 paša m bayn u məǧləs. L du məǧləs kulle mazraqqe taḥtayye. Hənne
32/29 yatiwi, lo korəx femayye d məǧġoli, sxir femayye, hawən lal, kḥayri
32/30 w ruʕli mi zuḥṯo. Səmle u paša ḥabušo b iḏe, mawfaqle. Aṯi lu bayto,
32/31 bčəqle b iḏe, səmle barniṭ. Aṯi si aṯto, omər: “Kle babəx.” Ummo:
32/32 “Latyo howe.” Qhir u darwiš, maqlable l iḏe, madʕalle l iḏe, hawi ḥabušo.
32/33 Maʕlele u ḥabušo, hawi u paša. Omər: “ḥzeləx?” Ummo: “E.” Omər:
32/34 “Kummət latyo babi?” Ummo: “Mətyaqalli.” Omər: “Quṭanne? Lo?” Ummo:
32/35 “Məstaflət.” Omər: “Zux, lo quṭannux l xaṭər d ʕayne d barṯux, hat
32/36 səmlux, ono lo ksamno, lakən xwazi l hawyowa barṯux aṯti, uʕdo
32/37 kəmḏ̣ayaʕwolilux. Dʕay laḥ ḥaye d barṯux.” Fṣiḥo i aṯto bu xarbano.
33/1 Azze u paša lu məǧləs, ḥzalle ʕuǧbo, ummi: “Aydarbo maxlaṣlux
33/2 m iḏe?” Omər: “Lo maḥketu, səmle bi šuġlo ʕuǧbo, eli l aloho w l barṯi
33/3 maxlaṣlali.” Omər: “Səmleli barniṭi w madʕalleli zlam.” Fayiši du
33/4 məǧləs kar.
33/5 Qayəm u darwiš, laqi b zlam, omər: “Layko gəzzux, ya zlam?”
33/6 Baxi u zlam, kayu lebe du darwiš ʕale. Omər: “Qay gboxət?” Omər:
33/7 “Gbuxeno mi zuḥṯayḏi.” Omər: “Lo boxət, lo quṭannux, qrar ʕam aloho
33/8 w ʕamux, malli layko gəzzux?” Omər: “Aṯti kətli tloṯo naʕime, ḥa kle
33/9 bi dargəšto w a tre ḥrene rab mene ne, aṯi ḥa, mahzamle aṯti,
33/10 gboxe u zʕuro di dargəšto, koyu lebi, kazzino ṭulabna mene,
33/11 huleliyo gmamṭena, lawleliyo ṭro quṭeli, gməṯnəḥno mi ḥṭiṯo
33/12 dan naʕimanək.” Omər: “Kuḏʕət ayko yo?” Omər: “E.” Omər: “Duš,
33/13 ḥwayliyo, šuqanno aṯtux mene w ubenuxyo.” Azzən a tre, karixi.
33/14 Dukṯo lo ṭralle d lo karixi. ḥzalle mʕarṯo. Omər: “Fayišo i
33/15 mʕarṯaṯi d lo kroxo.” Saliqi li mʕarṯo, ḥzalle kle u ḥut k moḥe li žənəke.
33/16 Omər: “Hat lo mqadmət, merəko,” – u darwiš, “gquṭelux. Farəǧ ʕali w ʕale.”
33/17 Omər: “Aloho madəmlux.” Azzele u darwiš. Qayəmle u ḥut. Lwəšle lu
33/18 ḥut i gurza, mabramle i gurza, məḥyole bu darwiš. Hawi u darwiš
33/19 duxono. ʕAbiro i gurza bi arʕo, šəqla i arʕo xu barqo. Omər:
33/20 “Lo mḥelux i ḏ̣arbayḏux, ḥut?” Omər: “Bele.” Omər: “Fayəš dawri.” Omər:
33/21 “Fayəš dawrux.” Naḥət ʕale, mḥəlle ebe sayfo m di hawa daǧ ǧən. Bəzle
33/22 m ḥḏoḏe. Hawi u ḥut čikat d nuro w ṭayər m ḥḏoḏe. Qṭile,
33/23 mamṭele i žənəke. Aṯi huwe w i žənəke w u merəko li dukṯo d ḥzele u
33/24 merəko. Omər: “Zux lu bayto, hat w aṯtux, awbel aṯtux, kazzino ono
33/25 lu bayto.” Omər: “Aloho madəmlux, səmlux mənne rabṯo ʕali,
33/26 gduʕenux ono w abni w aṯti, hu d kətna sax lo gṭuʕena i kayisuṯo d səmlux
33/27 ʕamayna.” Omər: “Zux, ʕam aloho səmli.” Azze u merəko w i aṯto lu
33/28 bayto, fṣiḥi ann abne bi žənəke. Maḥkele l di walay, ummi:
33/29 “ṭrawullan,” – di walay, “hano ḥaṣo d lo mtanena ʕame, huwe lo
33/30 kəmtane ʕamayna, ṭaw mene layt.”
33/31 šaməʕ u paša di walay, kit ḥa bi qalʕo d šat w Benʕat, asxam
33/32 mene layt, kummile əšme u Barʕabran, lo kmarfe nošo. U paša
33/33 kṯule lu šulṭono, omər: “Kṯaw kaġad m lišonux lu Barʕabran, kle bi
33/34 qalʕo d šat w Benʕat, mar: “Tux li flan walaye, gdubinalux maṯe
33/35 məlyunat dinore, elo kit ḥa qm i walaye, mawqaḏle i walaye, ituxle.””
33/36 Kṯule lu šulṭono, mḥele u məhər diḏe, mšayaʕle lu Barʕabran.
33/37 Aṯi u qaṣəd du šulṭono, azze mšayele ʕal i qalʕo d šat w Benʕat.
34/1 Ummi: “Kle bi qalʕayho, lo kmaǧrena əzzano l gabe.” Omər: “Ono
34/2 gəzzino l gabe.” Azze lu tarʕo di qalʕo, dəqle u tarʕo. Omər: “Waḥ ono
34/3 u Barʕabran no, man yo d dəqle u tarʕo?” Qayəm, ftəḥle u tarʕo, ḥzele
34/4 u merəko. Mawfaqle u kaġad lu merəko, omər: “Uf.” ṭayər u merəko
34/5 bu nofuḥo, raḥəq mu Barʕabran. Maḥwilele u kaġad lu merəko. Omər:
34/6 “Tay u kaġad, lo zayʕət.” Omər: “Gzaʕno.” Omər: “Lo zayʕət. Məllilux lo
34/7 zayʕət.” Mqadamle lu merəko, nšəqle raġle. Qrele u kaġad, gaḥəx
34/8 u Barʕabran, omər: “Zux, malle lu šulṭono, mar latyo ʕyuz məlyunat,
34/9 knoyək u gawrawo am məlyunat d ad dinore, elo gduṯene, ʕal naf diḏi
34/10 kuraxno, mǧarbina ono w huwe ḥḏoḏe, izux malle lu šulṭono
34/11 hawxa, mar bu nišanawo,” - mḥele iḏe ʕal i kefo, “ḥur l qulux,” -  mḥele
34/12 iḏe ʕal i kefo, simole pižat, “hawxa malle.” Omər: “E, ʕal aʕ ʕayne.” Azze
34/13 u qaṣəd l su šulṭono, məlle lu šulṭono, u greʕo omər: “L quli mḥele
34/14 iḏe ʕal i kefo, bizole m ḥḏoḏe.” Omər: “Malle, gduṯeno.” Nḥəlle
34/15 gumušo lu Barʕabran, maḥšamle buwe, lo fayəš mede l ṣafro, nḥəlle
34/16 ṣafro ḥa, maqraṭle buwe, lo fayəš mede mu gumušo. Qayəm, lwəšle
34/17 u sayfo w nafəq. Aṯi l su šulṭono, nafəl haybe ʕal u šulṭono. U greʕo
34/18 aḏəʕle, omər: “Ya šulṭono, qum m qume, u Barʕabran yo. D lo qaymət
34/19 gquṭelux.” Qayəm šulṭono. Yatu u Barʕabran, omər: “Ayko yo u
34/20 u medano d kummitu?” Ummi: “Kle bi flan walaye.” Omər: “Duš
34/21 ḥwayliyo, elo laybi d kuleno d ḥuzeno mən yo m mede.” Qayəm u šulṭono
34/22 w i ʕaskar ʕame, azzən l su darwiš. Omər: “Ya šulṭono, hat w i ʕaskar
34/23 lo mqadmitu, fareǧu ʕalayna, ono w huwe gmaydina l ḥḏoḏe, ya
34/24 gəmḏ̣ayaʕli ya gəmḏ̣ayaʕne.” Azze u Barʕabran lu tarʕo du darwiš,
34/25 omər: “Mən hat m mede?” Omər: “Xaliqa d alo no.” Omər: “Sum karam,
34/26 nfaqli.” Omər: “Uf, hani ʕəsri əšne kuraxno ʕalux.” Omər: “Kayiso,
34/27 nfaq.” Naḥiti l ḥḏoḏe. Kəmfarǧi ʕalayye u šulṭono w aʕ ʕasekir.
34/28 Kmoḥe u Barʕabran u sayfo buwe, kowe duxono. Knoḥət u darwiš
34/29 ʕale, kmičək bi arʕo u Barʕabran. Mqatalle hol ʕaṣriye, mede lo
34/30 səmme b ḥḏoḏe. Damixi, i ʕaskar kəmfarǧo, a tre s ḥḏoḏe. ṣafro
34/31 qayimi, mqatalle. Mḥele lu Barʕabran u sayfo buwe, hawi duxono.
34/32 Maqəmle toz mi arʕo, hawi ʕalʕolo u toz, čik bayn u ʕalʕolo d lo
34/33 ḥzele u darwiš. Naḥət u darwiš li arʕo. Mḥele ebe sayfo lu
34/34 Barʕabran, hawi duxono u darwiš. ʕali d ʕole, msəkle lu Barʕabran u
34/35 duxono, frəxle b iḏe. Naḥiti li arʕo a tre, hawən zlamat. ḥləqlele
34/36 sayfo lu Barʕabran, qṭəʕle qarʕe du darwiš. Omər: “Tux šulṭono,
34/37 maṯnaḥli i walay mene, nošo lo qudarwo ʕale, mi hawa daǧ ǧən we, bi ḥile
35/1 msəkli, qṭili.” Omər: “ṭlab, Barʕabran.” Omər: “Mede lo kubʕeno ġer
35/2 mat tarte nišayḏe.” Omər: “Howən ḥalal ʕalux.” Mawbele at tarte niše
35/3 du darwiš w azze. Azze li qalʕo, yatu bi qalʕo, gdoməx gabayye,
35/4 mkayəf ʕamayye w əšme b briṯo yo.

======
PS: 16. D_Mḏ.txt
XVI
35/9 Kətwo Rustam, malko we b Doro. Qrele l di walay kulle. Karəx
35/10 u məǧləs, ummi: “Mə kubʕət, ya Rustam?” Omər: “Saymina badan li
35/11 walay.” Ummi: “Qumu d saymina,” – di walay mərre l Rustam. Səmmalla
35/12 badan li walay.
35/13 Qayəm Rustam, ḥzele ḥəlmo, šqile zad, maḥatle baʕ ʕanebər.
35/14 Hol mi dašto d Mawṣal bizi a greʕayḏe, kmalimi zad, maḥatle baʕ
35/15 ʕanebər. Hawi i ḥḏo šato ġala, kafini di walay. Ftəḥle Rustam aʕ
35/16 ʕanebər, hule laf faqire zad. Tayəm u ġala.
35/17 Rustam məllele lu greʕo, omər: “Ya greʕo!” Omər: “Ha?” Mšawalle
35/18 bu greʕo, Rustam omər: “Fayəšno nuquṣ aṯto kayəsto.” U greʕo məllele
35/19 l Rustam, omər: “Ya Rustam!” Omər: “Ha?” Omər: “Kit ḥḏo b Mawṣal,
35/20 əšma Zarife, aṯto du Baylos, ṭaw mena layt,” – kumalle u greʕo. Rustam
35/21 omər: “Duš d əzzan mamṭenala.” Raxu Rustam w u greʕo, azzən l
35/22 Mawṣal, azzən li walay d Mawṣal, korəx bu šuqo Rustam, huwe w u greʕo.
35/23 Kḥayri be d Mawṣal, kummi: “Hano man yo hano?” – kummi l ḥḏoḏe d
35/24 Mawṣal, l aḏiʕile. Aṯi ḥa, məllele l Rustam, omər: “Mayko hat?” Omər:
35/25 “M Doro no.” Ummi: “əšmux mən yo?” Omər: “Rustam no.” Raʕili di walay.
35/26 Azze l be Baylos, yatu s be Baylos, səmme qahwe, səmmalle ikram.
35/27 Aṯte du Baylos, i Zarife, məlla lu Baylos, ummo: “Maʕəzlux Rustam,
35/28 ono ste gmaʕəzalle li awdayḏi.” U Baylos omər: “ṭr owe.” Maʕəzla li
35/29 Zarife Rustam li awdayḏa. U Baylos mšayaʕle l si Zarife, omər:
35/30 “Gduṯeno ono ste.” Ummo: “Lo, ṭro l oṯe li awdayḏi.” Maʕazamla 
35/31 Rustam, səmme muklo, i Zarife ummo: “Ya Rustam.” Omər: “Ha?” Ummo:
35/32 “Lo kmaləq u muklo d lo ʕaraq w ḥamro.” Omər: “Məstaflət.” štalle
35/33 ʕaraq. ḥaru Rustam, taki ʕal i mxadde ʕal u taxt. I Zarife məlla la
35/34 greʕe, ummo: “Aqleḏu u tarʕo ʕalayna, Rustam ḥaru, daməx,” – kummo
35/35 i Zarife. Maqlaḏḏe u tarʕo w azzən a greʕe, damixi. Fayišo i Zarife
35/36 w Rustam ʕal u taxt. Qayimo i Zarife, šləḥla u šarwolo d Rustam,
35/37 məštaʕela bi ṣəṭrayḏe. Maḥasle Rustam, omər: “Mə gsaymət, Zarife?”
36/1 Ummo: “Adlaylo u ḏ̣ayfayḏi hat, gdumxət m ʕaṣriye.” Omər: “Aydarbo
36/2 kubʕət?” – Rustam. Ummo: “Qum sum.” Omər: “Lo, qum d mahzamnəx.”
36/3 Ummo: “Sum ʕami w gmahazmina.” Omər: “Lo.” Qayimi d mahzamla,
36/4 maʕlamme u greʕo, raxiwi ʕal as səsye, raxiwo i Zarife ʕal u səsyo du
36/5 Baylos, w nafiqi mi walay. Mḥalle ʕal u darbo b laylo xi posta, aṯən
36/6 l Doro b laylo, nahər ʕalayye b Doro. Hawi xəd uʕdo, qayəm
36/7 u Baylos mi šanṯo, azze li awda di Zarife, nošo lo ḥzele. Mšayele
36/8 lu Baylos bi walay, nošo lo ḥzanne. Mšayele ḥa malla, u malla məlle
36/9 lu Baylos, omər: “B laylo qayəmno d mwaḏ̣eno, ḥzeli tloṯo raxiwe,
36/10 ḥḏo aṯto w tre zlamat, mahazmiwo xi posta.” U Baylos omər:
36/11 “L Rustam mahzamle aṯti.” Qayəm u Baylos, kṯule kaġad, mšayaʕle
36/12 s Rustam. ḥəlla li Zarife ʕale, ʕal u kaġad, čəlla u kaġad, məlla
36/13 lu greʕo, ummo: “Malle mi dkoṯe mene ṭro soyəm.”
36/14 Qarataždin nafəl əšme b briṯo, mahzamle barṯe d Xalaf Aġa,
36/15 u aġa d Znawer. əšma Manǧe yo, ṭaw mena layt. Kšutyo am maye,
36/16 kəmbayni bi qərrəkayḏa. I nawqayḏa xd i mḥaṭo yo. Kla s
36/17 Qarataždin bu quṣro d šaʕbane yatiwo. Qayəm u Baylos, azze s 
36/18 Qarataždin, məllele l Qarataždin lu Baylos, omər: “Ya Qarataždin!” Omər: “Ha?”
36/19 Omər: “Mahzamle aṯti l Rustam, izux tayya, ṭr awyo luxat w l awyo
36/20 luwe.” Qarataždin omər: “Ayko yo Rustam?” Omər: “Kle b Doro.”
36/21 Xalaf Aġa azze s Rustam, mawbele an naʕimayḏe w an nišayḏe,
36/22 mḥalaqle ruḥe bu tor d Rustam. Omər: “Mə kubʕət, Xalaf Aġa?” Omər:
36/23 “Ya Rustam, i kəflayḏi kula qumux, kubʕeno d mamṭət barṯi m s
36/24 Qarataždin, mahazmole, elo lo kməstahlo, tayya w ṭr awyo luxat.”
36/25 Omər: “Ayko yo Qarataždin?” Omər: “Kle bu quṣro d šaʕbane, lo
36/26 kmaǧrena d əzzan l riše d lo hat mamṭatla.” Omər: “Yallah.” Raxu Rustam
36/27 ʕal i səsto di hawa, mədle lu sayfo d čaʕ rəṭle, mʕalaqle b katfe. Omər:
36/28 “Xalaf Aġa!” Omər: “Ha?” Omər: “ṭr oṯe greʕo m diḏux, maḥweli u
36/29 quṣro w doʕər.” Azze u greʕo ʕam Rustam, azze l qum u quṣro,
36/30 maḥwilele u quṣro lu greʕo l Rustam w daʕər u greʕo. Naḥət Rustam mi səsto,
36/31 axile laḥmo, mlelele qalyun, ḥəlle bu quṣro. Kit tre ʕafd aṯən
36/32 d gunwi Manǧe, d mqatli ʕam Qarataždin. Rustam ḥzalle, w hənne
36/33 lo ḥzalle Rustam. Aʕ ʕafd kummi l ḥḏoḏe, kummi: “Dayqina ʕal i
36/34 darga d nofəq Qarataždin, kəmqatlina, kan latyo b bayto, gnufqo
36/35 Manǧe, gmahazminala.” Kšoməʕ Rustam, omər: “Lo kəmtneno,” – 
36/36 Rustam, “d ḥozena mə gsaymi Qarataždin w aʕ ʕafd.” Dəqqe ʕal u tarʕo
36/37 laʕ ʕafd. Qarataždin latyo b bayto, azze korəx ʕal Doro. Kle u Baylos
37/1 s be Qarataždin. Naḥət u Baylos d fotəḥ u tarʕo du quṣro. Ftəḥle
37/2 u tarʕo, ʕabiri aʕ ʕafd, mḥalle u Baylos qm as sayfe. Saliqo Manǧe lu
37/3 quṣro, mžaʕwaqla. Rustam raxu ʕal i səsto w azze lu tarʕo du quṣro.
37/4 Saliqi aʕ ʕafd, mamṭalle Manǧe d mahazmila, nafiqi mahazmulle.
37/5 Azzən l Rustam. Hənne w Rustam mqatalle. I səsto d Rustam mi
37/6 hawa yo, lo kməḥzoyo. Qṭile a tre ʕafd w šqile Manǧe, mamṭəyole
37/7 w aṯi lu bayto.
37/8 Qarataždin azze l Doro, lu quṣro d be Rustam. Nafiqo i Zarife
37/9 lu kef l ʕal am maye. ḥazyole l Qarataždin, mahazmole, mḥalqole
37/10 bəṯre ʕal u səsyo w aṯi Qarataždin. Laqi huwe w Rustam b ḥḏoḏe,
37/11 mhawarre ʕal ḥḏoḏe. Hawo omər: “Qarataždin no.” U ḥreno 
37/12 madʕalle: “Rustam no.” Manḥatle Rustam Manǧe w manḥatle l Qarataždin
37/13 i Zarife. Azza i Zarife w Manǧe l se ḥḏoḏe, qayimi s ḥḏoḏe, mərre
37/14 l Qarataždin w Rustam, ummi: “Ayna d qṭile u ḥreno, luwe na.” Mḥalle
37/15 b ḥḏoḏe l Rustam w Qarataždin hol ʕaṣriye, mede lo səmme b
37/16 ḥḏoḏe. ʕAṣriye huwwe inaniye l ḥḏoḏe. Daməx Rustam si Zarife,
37/17 w daməx Qarataždin si Manǧe. Qayimo i Zarife, səmla i səsto d Rustam,
37/18 ḥəṣla aṭ ṭangat diḏa w səmlale qahwe. Qayimo Manǧe, səmla u səsyo
37/19 d Qarataždin, ḥəṣla aṭ ṭangat diḏe w səmlale qahwe. štele. Qayimi,
37/20 raxiwi ʕal as səsye, mədde las sayfe, mqatalle hol ʕaṣriye, mede lo
37/21 səmme b ḥḏoḏe. L Rustam azze l Qarataždin. Baṭəl u səsyo d
37/22 Qarataždin. šqile ḥaṣe d Qarataždin, mḥelele sayfo, səmle tre falqe
37/23 Qarataždin, nafəl mu səsyo Qarataždin, fayəš m fəlge w laltaḥ ʕal u
37/24 sargo du səsyo. Qṭile, mḥalaqle mu səsyo. Marxawle Manǧe w i Zarife
37/25 ʕal u səsyo d Qarataždin. Aṯi lu bayto, mhəlle Manǧe ste ʕale. Xalaf
37/26 Aġa qayəm m be Rustam, azze lu bayto. Omər: “Rustam!” Omər: “Ha?”
37/27 Omər: “Hawyo Manǧe brixo luxat.” Yatu Rustam bu bayto, nafəl 
37/28 əšme b briṯo.
37/29 Məllale l ḥḏo pire l Rustam, ummo: “Ya Rustam!” Omər: “Ha?”
37/30 Ummo: “Kit ḥa bayn aʕ ʕarab qm u ṭuro Tšigur, əšme Bəlal. Kla barṯe d
37/31 ḥaǧǧibak kla gabe. Mahazmole, alyaq mena layt, w hawo ste zaxəm
37/32 yo axwoṯux. D quṭlət hawo, lo gfoyəš zaxəm b briṯo ġer hat.”
37/33 Qayəm Rustam, raxu ʕal u səsyo w karəx ʕal Bəlal čalabi w azze lu
37/34 ṭuro Tšigur. ḥzele kit kon rabo qm u ṭuro. Omər: “Kit w layt u kon
37/35 hano yo d Bəlal čalabi.” Mqadamle lu kon. Kit səsto qm u tarʕo du
37/36 kon w rumḥo dəqṯo. Mhawalle l Rustam ʕal du kon. Nafəq Bəlal.
37/37 Omər: “Mə kubʕət, warox?” Omər: “Rustam no, kaṯinux, sum kar diḏux.”
38/1 Raxu Bəlal ʕal i səsto. I səsto d Bəlal d hawa yo w i səsto d Rustam,
38/2 huwe ste d hawa yo. Mqatalle. šqile l Bəlal ḥaṣe d Rustam,
38/3 mḥelele rumḥo. Qayiṯo b ḥaṣe, nafiqo b lebe d Rustam. Drele Rustam
38/4 mi səsto. Aʕ ʕarab m ḥḏo ḏ̣arbo w peva lo kmoḥən. Mawbele i səsto
38/5 d Rustam, masrole qm u kon, šqile u sayfo d Rustam, mawbele lu
38/6 bayto. ḥfəlle nuqro l Rustam b lalyo, daməx bi nuqro, grəšle u
38/7 ʕafro ʕale. ṭrele qarʕe larwal w daməx hol foṯe d ṣafro. Nayəḥle l
38/8 Rustam. Azze lu kon, kle u sayfo mʕalqo, kle Bəlal damixo, huwe
38/9 w barṯe d ḥaǧǧibak. Maʕlele u sayfo, marfele ʕal qarʕe d Bəlal, bəzle
38/10 m ḥḏoḏe. Maqəmle barṯe d ḥaǧǧibak, marxəwole ʕal i səsto d Bəlal
38/11 w raxu ʕal i səstayḏe Rustam. Mədla li rumḥo l barṯe d ḥaǧǧibak,
38/12 maḥtola ʕal katfa w aṯən lu bayto. Naḥət bu quṣro, maḥkele l di walay,
38/13 omər: “Qṭileli l Bəlal, w nayəḥli, qṭili w mamṭeli i kačke.” Ummi di
38/14 di walay: “škur m alo d daʕirət b xer.”
38/15 Hawile tloṯ niše w fayəš Rustam b briṯo.

======
PS: 17. D_Mḏ.txt
XVII
38/21 Kətwo ḥusayn Aġa, u aġa d ḥaṣno. Kətwo ḥa faqiro, mawtawwe
38/22 baqoro. Kətwole tre abne, u Bardawil w u Pelagan. Mayəṯ u babaṯṯe.
38/23 Kəzze u Bardawil w u Pelagan qm i baqro. Kul yawmo ktawri
38/24 raġle d qanyono. Qrilelən l ḥusayn Aġa lu diwan, omər: “Qay ktawritu
38/25 raġle daq qanyone?” Ummi: “Hawxa.” Omər: “Latatu lazəm, nfaqu mi
38/26 walay!” Nafiqi hənne w i emo mi walay, azzən lu ṭuro, li mʕarṯo. Mayiṯo
38/27 i emaṯṯe. Fayiši a tre lḥuḏe. Kul yawmo kəzzən a tre l ḥeḏor
38/28 ar roʕye, gunwi ʕezo, mamṭalla li mʕarṯo d nuḥrila w uxlila. Qayəm
38/29 u Bardawil, azze u ḥa yawmo, azze lu ṭuro, ḥzele kit ʕafd kḥofər.
38/30 Məllele lu Bardawil, omər: “Mə ksaymət harke?” U ʕafd omər: “Kit
38/31 xazne, gmawfaqna, d kallat.” Omər: “Gəmʕawannux.” – u Bardawil.
38/32 Omər: “ṭr owe.” – u ʕafd. ḥfəlle lu ʕafd, maṭi li dano dak kallat. Mədlela
38/33 lu ʕafd li dano, maʕalyole, huwole lu Bardawil. Msəkole, mufqole.
38/34 Nafəq u ʕafd d nofəq mi nuqro. Mədle lu Bardawil lu ʕangus,
38/35 mḥele ḥa lu ʕafd ʕal qarʕe, twəlle qarʕe du ʕafd. Nafəq m qarʕe du
38/36 ʕafd dərraye. Mamṭəyole lu bayto, hiya w i dano. U Pelagan 
38/37 mamṭele ʕezo, mbašlulle w axlulle. U Pelagan məlle lu Bardawil,
39/1 omər: “Aḥuno, mə mamṭelux hat?” Omər: “Aḥuno, mamṭeli dərraye w 
39/2 mamṭeli dano d kallat.” ḥəlle ʕalayye lu Pelagan, omər: “Kayiso.”
39/3 U Pelagan məlle lu Bardawil, omər: “Aḥuno, kubʕelan niše.” Omər:
39/4 “An niše l mən ne?” Omər: “D naykinalle.” U Bardawil omər: “Qay
39/5 kmənoki an niše?” Omər: “E,” - omər, “aḥuno,” – u Pelagan, “kit kayise w kit
39/6 pisin, lo kmamṭena ap pisin, gmamṭena kayise.” Omər: “ṭr owe.”
39/7 Aṯən li walay d ḥasno, ḥzalle zlam mi walay, qṭəlle w daʕiri li
39/8 mʕarṯo. Mšayele l ḥusayn Aġa: “L ma qṭile u zlamano?” - omər
39/9 ḥusayn Aġa. Ummi: “Alo, lu Pelagan w lu Bardawil.” Səmle ʕaskar l
39/10 ḥusayn Aġa, azze l rišayye li mʕarṯo. Mqatalle. Qṭəlle arbaʕ mo
39/11 mi ʕaskar, šḏalle bəṯre ʕaskar hol i walay. Qayəm deri yawmo 
39/12 ḥusayn Aġa, səmle ʕaskar rabṯo w azze l rišayye. Mqatalle. Qṭəlle šeṯ
39/13 mo mi ʕaskar, mkamalle alfo a tre yawme. Kətwole kalo l ḥusayn
39/14 Aġa lu abro w barṯo. Azzən b laylo li awda, qṭəlle ḥusayn Aġa
39/15 w abro, mamṭalle i kalo w i barṯo, mamṭanne li mʕarṯo, ksaymi
39/16 ʕamayye u Pelagan w u Bardawil d lo mhoro. Gdoməx lalyo u
39/17 Bardawil si kalo w gdoməx lalyo si barṯo, kəmbadli. U Bardawil
39/18 məllele lu Pelagan, omər: “Ya, mə basimo yo u nyoko!”
39/19 U Pelagan omər: “Aḥuno!” Omər: “Ha?” Omər: “Aḥuno, kətle barṯo
39/20 l Osman Aġa, heš ono bi walay u baytayḏan, hat naʕimo wux,
39/21 maḥkanwo ʕala, ṭaw mena layt, barṯo d Osman Aġa u xarpeti.” Omər:
39/22 “Ayko yo, aḥuno?” Omər: “Kla bu quṣro d Xarput.” Omər: “Aḥuno, duš
39/23 d əzzanola, ya gmaqṭlina ruḥayna, ya gmamṭenala.” Omər:
39/24 “Aḥuno, kla bu quṣro.” Omər: “B aydarbo?” Omər: “Kubʕelan səllam
39/25 b tloṯmo darġe.” Omər: “Gsamno səllam, azzeno.” Azzən bu ṭuro,
39/26 maṭən li walay d Xarput. Naḥət li daxle l bayn i baxča. ḥzele tre
39/27 spəndarat yarixe, grəšile b iḏe. Maḥasle lu ǧenenči, omər: “Qay grəšlux
39/28 a spəndaratani?” - məlle lu Bardawil. Mədlele lu Bardawil,
39/29 ḥəṣole iḏe ʕal qḏole du ǧenenči. ṭayiri ʕayne. Azze u ǧenenči, daməx.
39/30 Səmle lu Bardawil səllam b tloṯmo darġe. Maṭən lu quṣro be Osman
39/31 Aġa. Saləq u Pelagan bu səllam. Həzle lu Bardawil u səllam taḥt u
39/32 Pelagan. Raʕəl u Pelagan mi zuḥṯo. Omər: “Tux nḥat, mayṯət.” Naḥət
39/33 u Pelagan, saləq u Bardawil, qaləb li goro, azze, b lalyo yo, lann awdat.
39/34 Karəx, azze l awda, kulle greʕe ne damixe. Azze li awda, ḥzele
39/35 Osman Aġa w i aṯto. Daʕər, azze li awda ḥreto, ḥzele aǧ ǧeriyat.
39/36 Azze li awda ḥreto, ḥzele ḥa damixo qm u tarʕo greʕo. Maḥasle
39/37 lu greʕo, maḥatle lu Bardawil iḏe ʕal feme, bʕəǧle. Mədle lu tarʕo,
40/1 mawfaqle mi siyyara. ʕAbər, ḥzele, kla barṯe d Osman Aġa daməxto
40/2 ʕal u taḥt, kla i kaffiye du kitan ʕal foṯa. Maʕlele i mandelo,
40/3 nšəqole lu Bardawil. Maləfole bag gale, hiya daməxto, ḥəṣole b ḥaṣe
40/4 bu ḥawlo. Lo maḥasla. Aṯi l qarʕe du quṣro, naḥət bu səllam. Kle u
40/5 Pelagan yatiwo. Omər: “Aḥuno!” Omər: “Ha?” Omər: “Mamṭəyolux?” Omər:
40/6 “E.” Mḥalle ʕal u darbo. Lo maḥasla li kačke. Aṯən li mʕarṯo, lo
40/7 ḥzalle an niše bi mʕarṯo. Mahazmənne l di walay d ḥasno. šrele
40/8 lu Bardawil i kačke m ḥaṣe, nxəšole. Qayimo, ḥəlla w baxyo.
40/9 Omər: “Lo boxət, uno ṭaw m babəx no, gduwena gawro w aṯto.” U
40/10 Pelagan omər: “Aḥuno, aydarbo saymina?” Omər: “Aydarbo? Gəzzano
40/11 li walay.” U Pelagan omər: “Lo kəzzano tretayna.” U Bardawil omər: “Zux
40/12 hat.” - məlle lu Pelagan. U Pelagan omər: “Ono laybi.” Qayəm u Bardawil,
40/13 azze li walay, mšayele m ḥḏo aṯto, omər: “L ma mahzamle an
40/14 nišayḏan?” Ummo: “L di walay.” Karəx ʕalayye, ḥzalle, mədle lu sayfo
40/15 w nafəl bi walay. Qṭile di walay kulle w mahzamle ak kačkat. Omər
40/16 u Bardawil: “Kefi yo.” Mu yawmayo kummila l ḥasno ḥasan Kef.
40/17 Mamṭalle li mʕarṯo. Omər: “Pelagan!” Omər: “Ha?” Omər: “Səmlux ʕam
40/18 barṯe d Osman Aġa?” Omər: “E.” Omər: “Qawwyo d lo m lišoni?” Mʕalele
40/19 u sayfo d muḥele lu Pelagan. Omər: “Lo, aḥuno, howe tawbe d lo
40/20 m lišonux, lo fayəš gsamno, ḥaṭino.” Omər: “Pelagan!” Omər: “Ha?” Omər:
40/21 “At tartani lux w haṯi luno, barṯe d Osman Aġa.” Mkayaffe bi mʕarṯo
40/22 bu muklo w bu štoyo w bu itowo.
40/23 U ḥa yawmo məllale l barṯe d Osman Aġa, ummo: “Bardawil!” Omər:
40/24 “Ha?” Ummo: “Kul lalyo ksaymət ʕami hol ṣafro, qṭiluxli. Aḥunux 
40/25 tarte ne, kməṯnoḥi bu dawro, one ste tayli ḥwarṯo.” Omər: “D lowən
40/26 kayise, lo kmamṭeno, xwoṯəx.” Ummo: “Barṯe d Fataḥbak daġ ġarza
40/27 kayəsto yo, izux tayya.”  Fayəš u Pelagan bu bayto, qayəm u Bardawil,
40/28 mšayele ʕal aġ ġarza. Azze, maṭi lu quṣro d be Fataḥbak. Kla barṯe d
40/29 Fataḥbak kḥayṭo bəšto bu šəbbak. Maḥatle u səllam, b lalyo yo, w saləq.
40/30 ḥəlle eba, ġalabe kayəsto yo. Omər: “Kit w layt haṯi yo Fataḥbak,
40/31 ṭaw maṯi layt.” Mədlela mu šəbbak, ḥəṣle mandelo ʕal fema d lo
40/32 mhawro, mublole. Laqi bu Fədʕan. Omər: “Layko gmublət haṯi?”
40/33 Omər: “Gmawbanna lu bayto.” U Fədʕan ste aṯi l barṯe d Fataḥbak.
40/34 Omər: “Man yo haṯi?” - məlle lu Bardawil. Omər: “Aṯti yo.” Lo mtanele lu
40/35 Fədʕan. Aṯi lu bayto, mamṭəyole. Ksoyəm u Bardawil ʕam at tarte
40/36 kayise w ksoyəm u Pelagan ʕam at tarte pisin, lo kmaǧre mtane.
40/37 Qayəm kətwo ḥa, əšme Brahim u yarixo, m Sʕart yo, asxam
41/1 mene layt. Nafəl əšme b briṯo. Kummile: “Gwar!” Komər: “Lo
41/2 guwanno d l owe niše b dukṯo d qale lo kšuqanno.” Mšayele ʕal
41/3 Brahim u yarixo l Fədʕan w azze l gabe. šaməʕ u Fədʕan Brahim
41/4 kayiso yo. Yatiwi s be Brahim u Fədʕan w Brahim. šamiʕi u Fədʕan
41/5 w Brahim, ummi: “Mahzamle lu Bardawil barṯe d Fataḥbak w barṯe
41/6 d Osman Aġa u xarpeti, w qṭalle di walay d ḥasno, w mahzamme
41/7 i kalo d ḥusayn Aġa w i barṯo.” Ummi: “Ayko ne?” Kmaḥkən an noše.
41/8 Brahim w u Fədʕan qayimi. ḥoru bayte d emux, Brahim šuqṯo d
41/9 rayḥan yo. Kətle sayfo d barqo yo, kətle mərṭal, aš šafuḏayḏe du mərṭal
41/10 d farzlo d barqo. Qayəm Brahim, lwəšle u mərṭal w u sayfo w naḥət,
41/11 dʕalle l di walay, ummi: “Aloho soyəm d duʕrət bu xer w bi salame,
41/12 nošo lo kmarǧe əzze li qale du Bardawil w du Pelagan.” Azzən,
41/13 mšayalle ʕal i mʕarṯo du Bardawil. U fəʕdan w Brahim azzən lu tarʕo
41/14 di mʕarṯo. ḥzela l barṯe d Fataḥbak Brahim. Ubʕanwo ṭulbiwoleyo
41/15 l Brahim. ḥzela w gaḥixo. U Bardawil omər: “Qay guḥxət?” Ummo:
41/16 “Hawxa.” Omər: “Illa li gdummət.” Ummo: “Nfaq larwal, gḥuzət.” Nafəq
41/17 u Bardawil w u Pelagan maṣərre as sayfe, ḥzalle kit tre. U Bardawil
41/18 omər lu Pelagan: “Hano d ḥzeleli bu darbo u fəʕdan yo.” Brahim
41/19 məlle lu Pelagan w məlle lu Bardawil: “Sumu kar dəṯxu,
41/20 kaṯinolxu.” Mqatalle hani tre w hani tre, u Bardawil w Brahim
41/21 kəmqatli, w u Fədʕan w u Pelagan kəmqatli. Kmoḥe u Bardawil u sayfo
41/22 b Brahim, kmadʕalle bu turso, ḥaru feme du sayfo du Bardawil.
41/23 Mḥelele l Brahim bas sayfe. Qhir u Bardawil, mḥele u sayfo,
41/24 qayəṯ bu turso. Hawi tre falqe u sayfo. Brahim omər: “Yalla” w
41/25 ḥəṣle iḏe, mḥele ebe u sayfo bu Bardawil, qṭile u Bardawil. Azzən
41/26 lu Pelagan a tre. Mǧaraḥle lu Pelagan u Fədʕan, aṯi l Brahim,
41/27 mḥele ebe lu Pelagan sayfo b Brahim. Qayəṯ bu turso, twir u sayfo
41/28 du Pelagan. Mḥele ebe sayfo l Brahim, qṭəʕle at tarte raġloṯo du
41/29 Pelagan. Nafəl u Pelagan. Mqaṭaʕle bas sayfe. ʕAbər Brahim li
41/30 mʕarṯo, mawfaqle an niše. Aṯi l ḥasno, hule at tarte d be ḥusayn
41/31 Aġa. Nošo lo fayəš menayye. Ummi: “Gduṯena ʕamux, huwenalux
41/32 ǧeriyat.” Aṯən lu bayto. U Fədʕan omər: “Hali ḥḏo mak kayise, ya
41/33 barṯe d Fataḥbak ya barṯe d Osman Aġa.” Omər: “Lo kubenux.” Mqatalle.
41/34 Qṭile l Brahim u Fədʕan, brindar we u Fədʕan. Aṯi lu bayto Brahim,
41/35 fṣiḥi di walay w mhəlle at tarte ʕale. W at tartanək hawən ǧeriyat.
41/36 Maḥtile bi qalʕo d Sʕart. W nafəl əšme b briṯo.	

======
Ritter: 001. S_Mḏ Die Haueser, in denen ich gewonnt habe.txt
001. U mʕalləm kmaḥke: meqəm qreb traḥsar, tmonaḥsar əšne yutawnowo b Babak, b bayto, d kətwole baxča.
002. W mərre, bi saḥaṯe meqəm kətwo dayro, bas lo fayəš mena aṯar.
003. Taḥt u bayto, b gawe du syoġo kito ʕayno ʕayəd di ʕito dar Rum.
004. Li ʕaynaṯe kətla tarʕo. Kibe ṣərṭoṯo d kmo qadiše.
005. Li ʕaynaṯe kəmmila "am maye mqadše da traḥsar šliḥe".
006. Kul šato b yawmo mbayno ak kuhne dar Rum koṯən, kmaqiṯi qandelo aw šamʕo: kəmṣalən w kəmqarwi w ksaymi ġer marasəmat du dino.
007. Naqqa ḥḏo qreli ḥa maq qašani lu baytayḏi, bas l abəʕ d oṯe, mu sabab d kətwi map purut.
008. U bayto m taxtayat mmaʕmər w šmənto ʕatiqo yo.
009. Ab bote dat taxtayat, me d šqəlle nuro, lə kmitaṭfən.
010. Mawxa daʔima kmizəʕ mu yuqḏono.
011. Bu waxtayḏi, bi xaṣra ḥreto di baxča kətwo bayto d taxtayat.
012. U ḥa lalyo yaqəḏ w hul ar rəknatayḏe hawi qaṭmo. Aḥna zayiʕina d nayṭo i nuro l gabayna.
013. Škur mene d aloho, i hawa lo laf elayna əṯyowa.
014. Haka d əṯyowa laf elayna, halbat u bayto gədyuqaḏwo.
015. U mal w u ḥalayḏi w at taxəmatayḏi w aṭ ṭərraḥatayḏi w a kṯowayḏi, d kətne ġalabe qimatli, gəduwanwo ḥərraq.
016. Xəd mərli, u bayto ʕatiqo we. I goro ḥaruto w nquto wa.
017. I naqqa d uṯewo maṭro, xayriwo am maye lann odayat, ʕal aq qəbbalat, ʕal aṭ ṭərraḥat, ʕal ar rafe da kṯowe.
018. Maḥtinawo taḥt a dkoṯo, d dəlfiwo, səfoqo, ṣaḥno, qošxane, u mede, d kətwo bu madbax.
019. Bi ḥarayto qadirina d mʕadlinala.
020. Kətwo sidayna ʕašči, d mahzamle m bayn du Rus. Fuhamwo mu šuġlano, səmle i goro w naqqa ḥreto lo dalifo.
021. U bala ḥreno i qalmo dat taxtayat wa. I ḥaywane safəḥtaṯe, bəlxaṣṣa krəḥmo ab bote dat taxtayat, mu sabab d ksaymo aq qenayḏa bəṯr dat taxtayat.
022. U qṭoro du baytayḏan kule mzayno w nqišo we.
023. Aq qalme dat taxtayat ktolən ruḥayye tamo.
024. B lalyo, u ənsan i naqqa d kowe b ḥliṯo di šanṯo, kəmḥalqi ruḥayye l laltaḥ, ʕal u ḥa, d kətyo damixo, kbodən kmayṣi u admayḏe.
025. Bəṯr me d kmayṣi u admo, u msokaṯṯe šmənto kfoyəš baṣiṭ.
026. U admo knufaḥḥe w kmawqarre w lo fayəš kqədri rəhṭi xayifo.
027. Aġlab kkolən ʕal u syoġo.
028. D moḥət u šakal aʕlayye, kfoyəš lakke d admo ʕal u syoġo.
029. Lašan ḥa d maxləṣ mu balano, ġer mu šərboṭo da syoġone w mu ṣwoʕo dat taxtayat, du qṭoro b sabġa msamamto čara ḥreto layto.
030. Bi makina du darmono dad dədwone ste ḥa kibe mḥarəb aʕma.
031. Bas me d kmičoko b alfo naqwe naʕime w ṣalḥe, lə kminaḏ̣fo.
032. Ġer maṯe: kətwo boqo di ḥəmto ste.
033. Haṯe laydowa b gawe di bərke.
034. Bale u balano tle mi ḥolo.
035. I baladiye mšayaʕla zlamat mǧahze bam makkinat du gaz.
036. Hani rayšiwo gaz w darmono ʕal foṯe di bərke w bu šəklano i boqo di ḥəmto mməḥyo.
037. Kətwo su bayto ṭyoro.
038. Kətwo b gawe bərke w xaymo.
039. Mu sabab d latwoli waxt, d ḥuyarno lu ṭyorano, fuyašwo buro.
040. Naqqawoṯo mamṭenawo ǧanono.
041. Huwe zuraʕwo warde haṯe. Maštewo u ṭyoro kayiso w suyamwo ġer šuġlone, d kluzamwo lu ṭyoro.
042. Bale, me d fuyašwo dlo təštiyo, dlo ḥšofo, dlo dworo mede ġalabe kayiso lawi.
043. U madbax mu bayto l xaṣra we.
044. Rbiṭo we lu bayto b kopri mqapṭo.
045. At taxtayat du madbax, me d kətwayye nqiwe w fayiṭe, aʕ ʕubbugre ʕəbriwo, əxliwo am muklone.
046. Bale mqafeli čara laṯe.
047. Ḥa maḥ ḥawronayḏi mhadilewolan kalbo.
048. Maḥtinawole bu madbax.
049. Yutawwo w nuṭarwo ʕar riše dan naqwe, d faytiwo aʕ ʕubbugre bənne.
050. U rabbano du ʕubbugro, hama d mawfəq qarʕe mu naqwo, kmusakle, kquṭele.
051. Lašan d maḥwe i lašayḏe l kul nošo, kuraxwo bu bayto.
052. Əšmi du kalbo Lili we. Kətwole ġer ṭabayəʕ.
053. Ruḥamwo ġalabe d mosək mede b feme. Lubakwo, d noqəl ak kefe, d kətne yaqure ġalabe, m xaṣra l xaṣra.
054. U aščiyayḏan, i naqqa d əzzewo lu šuqo, l šqolo d mede, ubewole sartulo naʕimo b feme w Lili ṭuʕanwole b ʕašq.
055. I naqqa d kuraxnowo laf Babak, ubenowole b feme ġazeta ṭwiṯo w ruhatwo b qamuṯi.
056. Hani, d ḥuzanwo huwe w i ġazeta, əmmiwo: "Eh! Kaṯi u mʕalləm."
057. U baytano ʕal an nuqṣaniyatayḏe kulle ruḥamnowole ġalabe.
058. I waḏ̣ʕiyayḏe ġalabe šafərto wa.
059. Maḥwewo u Boġaz mi odaye, d kətwa bi qurniṯo.
060. Naqqawoṯo uṯewolan ḏ̣ayfe. Daʔima madmaxnowulle bi odayaṯe.
061. Tre mann aḥunonayḏi, ḥa mənayye kmo šabe, u ḥreno kmo yarḥe, fayiši sidi ḏ̣ayfe.
062. A tre ste, basəmme u bayto, u Boġaz, Ṣṭambəl, i walaye šafərto.
063. Adyawma noše ġarib kyətwi bu bayto.
064. Bəṯr u bayto kito u bayto d ḥa maḥ ḥawronayḏi.
065. Lašan d zuyarnole naqqawoṯo, kfuyatno mu baytayḏi u ʕatiqo.
066. Kḥuyarno b lebo twiro, bi dukṯo, d yutawnowo meqəm.
067. Bale tə naqqa lə kduyašno raġli bi squftayḏe.

======
Ritter: 002. S_Mḏ Die Haueser, in denen ich gewonnt habe.txt
001. U bayto, d maḥkeli aʕle meqəm m uʕdo, latyo awwəl bayto, d yutawnowo buwe.
002. Awwəl qamayto makreli tarte odayat b Arnawutkoy se hən Rum.
003. U moro du bayto ašči we. U bayto ʕal sapṯe du Boġaz we.
004. Ḥḏo mann odayat ḥayrowa lu baḥar, i ḥreto lu zabuqo.
005. I odaye dat tarte, ḥəngi d uṯewo ḥəs w qarabaləġ daʕ ʕarabanat w da ṭrəmbelat lə kmitawwo biya.
006. Abəʕno d dumaxno biya, bas me d lə kmədmaxwo, fayətno mena.
007. Tamo lə yatuno ġalabe.
008. Mqafeli b Kuručašma qunaġ rabo w nqili larke.
009. U qunaġano, meqəm, d ḥa paša iḏiʕo we.
010. L goran du ḥtəyaž du paša ann odayat w aṣ ṣalonat rwiḥe w rabe simi wo.
011. Kətwo laf u Boġaz, tloṯ odayat w laf i baxča, tre ṣalonat rabe.
012. Bu saṯwo u təšḥino dann odayat w daṣ ṣalonat ġalabe zaḥme we.
013. B ḥa maṣ ṣalonat kətwo kinuno.
014. Bas məqqayəṣ d mḥalqət qayse buwe, lo šuḥanwo.
015. Naqqawoṯo uno, ḥa w tre maḥ ḥawrone m diḏi, dayqinawo moziqa bu ṣalonano.
016. Kətwo ḥḏo əngliziye, ruḥmowa i moziqaṯe ġalabe.
017. Lašan d mṣanṭo, naqqawoṯo əṯyowa l sidi.
018. Hul l uʕdo kəla mṣawarto lqul ʕayni.
019. ʕAl d kətwa mkanfalto b kurk w yatuto bu qoltuġ, rəʕlowa tarte tarte w mṣanṭowa.
020. Bann odayat naʕime maḥətlan ṣopat.
021. Bas me d latwo kuwoṯo laṣ ṣopat, mawfaqlan ḥa maǧ ǧamat du šubbak.
022. W mawfaqlan i boriye di ṣopa buwe l larwal.
023. Bəṯr, me d qayiṯo i ṣopa b čike, mu ṣalḥo di boriye, xayər maye kome ʕal i ṭərraḥayḏi i kayəsto.
024. ʕDimo. Mašəġolan w lə naḏ̣ifo.
025. Ġer maṯe kətwo bala ḥreno.
026. U maxzan du faḥmo b Kuručašma yo.
027. Yawmo he, yawmo lo uṯewo papur lašan nqolo du faḥmo w kulewo qəm du šubbakayḏi.
028. Uṯanwo aḥ ḥamole, ʕal katfoṯayye sartule rabe d faḥmo.
029. W šmiṭoye mhalxiwo ʕal at taxtayat rafiʕe, d mitaḥtiwo m feme du papur li arʕo.
030. I naqqa d šəġliwo aḥ ḥamole, saymiwo qalabaləġ ġalabe.
031. U šuġlano me d misamwo ʕaṣriyawoṯo w b lalyo, lo mədmaxwo.
032. U tuz du faḥmo fuyarwo bi hawa.
033. ʕUbarwo baṣ ṣalḥe naʕime du šubbak w uṯewo w lutamwo ʕal a kṯowayḏi w ʕal u ṭaxəm du bayto.
034. U ḥa lalyo aṯi kmo papurat ʕam ḥḏoḏe.
035. W aḥ ḥamole mḥalqiwo u faḥmo b gawayye.
036. Wu ʕarṭəmono du faḥmo latəm ʕal a kṯowayḏi siṭo.
037. U lalyawo huli soz l ruḥi, d nufaqno mu baytano.
038. Lu baytano ste kətwole baxča.
039. Bi ḥḏo xaṣra kətwo madbax.
040. A greʕe w a graḥyoṯo w an noše du paša, me d kətwayye ġalabe, w madbax makfewo l arbʕi nafšoṯo.
041. W u muklayḏan mibašalwo w madbax naʕimo.
042. Bu waxt du paša bu madbaxano qaḥwe bas misamwo.
043. Bi baxča kətwo bərrak mi čəmənto. Bas xalye wayye.
044. D əbʕət d ḥozət maye bənne, gəzzux lu gubo, d kito b feme čarx.
045. W gədmabrəmət u čarx w gədxayri am maye w gədməmlən ab bərrak.
046. Bas u čarx ġalabe yaquro we.
047. Ḥa, hul d mabramle w d mkaməl u šuġlo, kholək.
048. Ḥḏo naqla səmli u šuġlano, bəṯr ṭreli. Fayiši ab bərrak xalye.
049. I ḥḏo šato u saṯwo ġalabe yaquro we.
050. U Boġaz galəḏ, u gliḏo bdele ksoḥe ʕal foṯe dam maye.
051. Latəm u talgo bi baxča w u tarʕo rṭim b naqqa ḥḏo.
052. Lašan d nufaqno l larwal, mnaḏ̣afli u talgo bu rawšo w bi maknəšto.
053. Bi ḥarayto ʕayəfno mu ḥalano w mḥaweli l ġer bayto.
054. U qunaġ bəṯr mahədde.
055. B Kuručašma, d luwewo haqqayəṣ qalabaləġ w toz, balki lə kməfraqnowo m tamo. Bas haw fayəš mitaḥmilowa.
056. Bu waxtawo kətwo b Babak, ʕal i sapṯo du baḥar u qunaġ d ʕArəf Paša.
057. Ay yiruṯe d ʕArəf Paša fləġġe u qunaġano ʕal ḥḏoḏe w səmwulle kmo aparṭmanat.
058. Makreli ḥa mann aparṭmanatani. Ann odayatayḏe šmənto ʕiqe wayye, bas bəlxaṣṣa mu šubbak di odaye, d maqraṭnowo biya, maḥwewo u Boġaz, ġalabe šafiro.
059. W aḏ̣ ḏ̣ayfe, d uṯewolan, lo suʕiwo m fərǧayḏe.
060. I ḥḏo šato aṯi ḥa maḥ ḥawronayḏi, mi univarsita d Praha.
061. Uno w huwe kul yawmo yətwinawo qəm du šubbakano kmo saʕat w qurenawo w mṣaḥḥinawo u kṯowo daš šəʕərat farisi, d əbʕinawo, d ṭəbʕinale.
062. Aš šəʕərat du šaʕər aw u Boġaz yo šafər, naqlawoṯo mišawšinawo.
063. U qaṭ, d yutawnowo, u qaṭ da tloṯo we. W kətwoli odaye bu qaṭ, d laltaḥ laltaḥ.
064. U ḥa yawmo aṯyo žənəke sawto w faqərto, mlaʕela w ṭləbla meni i odayaṯe.
065. Bas i odaye latwa xliṯo b naqla ḥḏo.
066. Maḥətnowo biya masayəl, sifoqe, qošxanat w babborat w ġer masayəl, d kšəbhi lani.
067. W ġer mani ste maḥətnowo tamo i qayikayḏi du lastik, d kməṭwiyowa ʕal ḥḏoḏe, d manṭiyowali m Almanya.
068. Maḥətli šarṭ qəm di məsketo: d lo dayqo am midonani, gədruḏ̣eno, d yətwo biya.
069. Fayət kmo yarḥe bu šəklano. U ḥa yawmo i sawtaṯe kayula w hulalxu ʕumro.
070. W ḥa yawmo kəlli daʕoro mi walaye kḥuyarno, mə kḥuyarno?
071. Kəlle kit ʕamo, u ʕulmo qəm du tarʕayḏan
072. I naqla d mqadamli, ḥzeli, mə ḥzeli? Am midone, d kətwayye bi odaye naʕəmtaṯe, i qayikayḏi, d kətwa ḥliṯo ʕal lebi ġalabe, kəllən kulle frise bu zabuqo.
073. W kmo šaqole dam midone ʕatiqe kmalifənne ʕal ḥḏoḏe w kəbʕi d məblənne.
074. Qayəmnolən. W mšayililən: "Mən yo hawxa? Mən hawi? L ayko gədməblitu as sifoqani?"
075. Bəṯr me d mšayeli, maḥkəlalli i masale.
076. Lə kəmmət, i žənəke, d mayiṯo, madyun wa.
077. Lašan d miṣafe u dayno d aʕla, am more du dayno mawfaqqe am midonani lu mazad w mzabnənne laš šaqole dam midone ʕatiqe, mu sabab d mətfakakrre, as sifoqani di žənəke ne.
078. Məqqayəṣ d mərli w d mlaʕeli: "Aman, zaman! Am midonani diḏi ne!" Nošo lə mṣanaṭle.
079. Aš šaqole du mal əmmi: "Aḥna, u malano šqilan bak kallatayḏan. D əbʕət, maškay! Awwəl qamayto mamṭay kmo suhḏe, d əmmi: "U malano diḏux yo!"
080. Bas u tuhwiyaṯṯe li maḥkame, u msoko du wakilo w u qifoyo da suhḏe, me d kətwe šuġlo yarixo, mʔaṯarno, baxino šmənto w fayətno minayye.
081. Bəṯr u bayto kətwo baxča, ġalabe šafərto. Kətwo biya tarte dawme d əxlamur se ḥḏoḏe.
082. Af fagaṯṯe, me d kətwayye yarixe, məxliṭiwo b ḥḏoḏe w saymiwo ṭlolo, xəd di xaymo.
083. B ḥa maf fage mʕalaqli daydiye lan naʕime w dəqli arbaʕ seke bu ʕafro d taḥt i dawmo w mbasmarli kmo taxtayat b rišayye w bu šəklano səmli maṣa.
084. W bu qayṭo qurenowo taḥt i dawmaṯe.
085. Tamo mṣaḥaḥnowo af fišat du luġat, d kṯuwulle, l ḥa mʕalləm alamani, d uḏaʕnowole, l ḥa xort w, afandi, turk.
086. I naqqa d kətwi bu baytano, kətwolan kalbo rabo, xd ak kalbe dar ruʕye.
087. Hano mhadilewoliyo l zʕuro ənglizi.
088. U zʕuro ənglizi omər: "Mawlafli fannat ġalabe lu kalbano." Bas bəṯr lə nafəq, xəd mərle.
089. ʕAl aṯe lə fayəš ġalabe gabayna. U ḥa yawmo ḥzeli i lašayḏi bayn du gelo.
090. Əmmi: "Ḥam maǧ ǧiran hulele mḥaṭo. Dugle yo, šrolo yo, lo kuḏaʕno.
091. U ḥa yawmo bi xaṣra ḥreto du tarʕo, du maktab dann amerikan, d kətyo b Babak, ʕal i sapṯo du baḥar xali bayto. U baytano ġalabe ṯabuto we w kətwole baxča. U rangayḏe pambe we. Mḥawelan l tamo.
092. Kətwo bayn lu bayto w lu baḥar ǧaʕda ʕəqto.
093. I naqla d əbʕinawo, d suḥenawo bu baḥar, šəlḥinawo ǧulayna bu bayto w lušinawo aǧ ǧule du baḥar, xəd šarwolo, w faytinawo mi ǧaʕdaṯe w mḥalqinawo ruḥayna bu baḥar.
094. Bu waxtano šqiwoli qayike w dəqli biya stəmbard w grəšli aʕle šuqo.
095. Kuraxnowo biya ʕal u baḥar, d kətyo qəm Babak.
096. U zʕuro ənglizi, d hulewoli u kalbo, ruḥamwo ġalabe i qayikaṯe.
097. Bəṯr b kmo yawme, b naqla ḥḏo, hawi u morayḏa.
098. Kul yawmo kuraxwo biya. Zati, uno, latwoli waxt lu kroxo.
099. I naqqayo aṯyowa i kurtaṯe l gabayna, d mbaḥaswolan meqəm mena.
100. Meqəm ǧġilinawo b ḥaq daṭ ṭabayəʕayḏa, d kətwayye ʕaǧib.
101. Kətwo laf elayna farxo d qaṭən, i emo mayiṯowa.
102. U ḥa yawmo kḥuzeno, kəlla Lili, mžədla ruḥa bu šubbak, kəlla kmənqo u farxo di qaṭən.
103. Mann azole w aṯoye, u ḥa, d ḥuzewo u ḥalano, mətʕaǧabwo w umarwo: "Xer yo išalla! I qaṭən, u kalbo d oṯən l ḥḏoḏe, balki howe šayno w šlomo bi arʕo w bayn da ənsanat!"
104. Bu bayto naʕimano hawinowo dost ʕam kmo zlamat iḏiʕe.
105. Ḥa minayye zamoro w dayoqo d kamana we w ġalabe mašhur we.
106. W dəqli kamana kmo əšne ʕam u zlamano.
107. Bətr b waxt u məskeno, kayule, kewo yaquro w — d ḥoye rišayxun — mayəṯ bayn u Alaman.
108. B ʕayni waxt aṯiwo kmo profasorin, yaʕni mʕallimin li univarsita d Ṣṭambəl. W makralle bote b Babak, ǧiran diḏi. W bu šəklano mḥayṣeli kmo ǧiran kayise.
109. Mafətli ḥaye w əšne basime bu baytəkano.
110. Aṯiwo u braziyayḏi u rabo l sidi w fayəšwo kmo yarḥe gabi. U maṯyayḏe ġalabe mafṣaḥleli.
111. Bas u xort ʕagid w šafirano hulelxu ʕumro bu ḥarb ʕmumi, d fayət.''
112. Kul šuġlo bi briṯaṯe kfoyəš ʕal u naṣib.
113. Mu sabab, d gmarwiḥiwo i ǧaʕda, d kətwa qəm du tarʕo du bayto, ǧbərno d nufaqno mene.
114. Awwəl d šaməʕno, gədmahidi u baytano, šaməʕno, d kito bayto rwiḥo l təkriyo, bi nawale qamayto d Babak.
115. U bayto, d maḥkeli aʕle, awwəl naqla hano we. W mḥaweli lu baytano.
116. Bas meqəm me d mḥawalno, hawi ʕǧube.
117. U moro du bayto naʕimano kətwole ʕoḏər.
118. W yatuwo bu bayto simoqo, d kətwole baxča, ǧiran diḏan.
119. Lo suyamwo tə šuġlo. Kul yawmo, ġer mu mazlo w mu maṯyo w mu kroxo b gawe di baxča lo duyaqwo iḏe b tə šuġlo w ġalabe əšmo məǧġalwo.
120. U ḥa yawmo kəlle yatiwo ʕal i ṣufro du muklo w mšayele m d ḥḏore: "Uʕdo šrolo Ritter gədnofəq mu bayto?" Mərralle: "Gədnofəq."
121. I naqla d šaməʕ, rabbano fayəš b dukṯe.
122. Ġalabe mʔaṯarno mu mawtano, lo kuḏaʕno: u zlamano bi kire,tt d ubenowole, ʕuyašwo?
123. Bəṯr maṯe b kmo yarḥe u baytano mahədde.
124. Ġer mu syoġo, d kətwe snido, lu šaqfo, d kətwe bəṯr u bayto, lə fayəš tə aṯar mu baytano.


======
Ritter: 003. S_Mḏ Unser Koerper.txt
001. I lašayḏan, ʕəbara m tloṯ parčayat yo: u qarʕo, i gawde, tre droʕone, tarte raġloṯe w tre čaqat.
002. U qarʕo mkasyo bu sawko yo.
003. Sawke d ənsanat du aṯro šamali šaʕuṯo yo. Dam məlal ḥrene komo yo.
004. Sawke d hən maʔ ʔənsanat smaqrono yo.
005. U sawko kəmḥafəḏ̣ u qarʕo mi šəmšo, mu maṭro w šmənto maḏ̣ ḏ̣arbat w mu ǧroḥo.
006. L qəm du qarʕo kmitamərle foṯo.
007. Bi foṯo kito tarte ʕayne, tarte aḏnoṯo, tre rəmune di foṯo, ḥa nḥiro, tre luġme, ḥa lagzuno w tarte sappoṯo.
008. Lalʕəl mi ʕayno kito aq qəštoṯo. Kəmḥafḏ̣i i ʕayno mi daḥṯo, d kxayro mu gwino.
009. I ʕayno kšəbho li rəġaye, d kətyo b gawe d nuqro, d garmo.
010. Laf qəddam diḏa kito lakke kumto w naʕəmto. Kmitamərla bibi di ʕayno.
011. L ḥeḏor du bibi kito ḥaluqto, kšəbho lu šuriṭo.
012. Kmitamərla iris.
013. Haṯe kobo u rang li ʕayno. 
014. Aʕ ʕaynoṯo kowən yaroqe, čuweni, kome w dawšone.
015. Li ʕayno kətla tre ǧəfne, ḥa laltaḥ w ḥa lalʕəl.
016. B riše daǧ ǧəfne kito ap pəssikat.
017. Aǧ ǧəfne kəmḥafḏ̣i i ʕayno.
018. Bəṯr u bibi di ʕayno kito mede, d kšobəh l luzo d ǧam.
019. Kmaləm u bahro, d kʕobər b gawe di ʕayno. W kmanfəl u xayal du mede ʕal i dukṯo, d kətyo lu šəkəl du mire.
020. Bas i dukṯaṯe kumto yo.
021. U šəkəl d ʕayne d hən maʔ ʔənsanat kmibadəl.
022. Mu sababano kməǧbori d maḥti ʕaynəkat. W as sowe, me d knoqəṣ u naḏ̣araṯṯe kmaḥti gozləkat.
023. Hən maʔ ʔənsanat kmaḥti tre gozləkat. Ḥa lašan u ruḥqo w ḥa lašan i qraye.
024. Hən maʔ ʔənsanat, m awwəl d kowən, yaʕni m gawe di emaṯṯe samye ne, hən mənayye ste bəṯr ksomən.
025. Yaʕni kmitamərre samye.
026. Hən mas samye b ʕamaliye kmitaniḥi.
027. Bas aġlab dam məskenani lə kmitaniḥi w kəmvayʕi ʕaynoṯayye.
028. As samye, d kətne lu šəklano, kmaydi b iḏayye čugan.
029. Kmosək b droʕayye zʕuro w kkərxi baz zabəqone. U zʕuro kmaḥwelən darbo w kəmḥafaḏ̣ḏ̣e mab balawat.
030. Adyawma hən mak kalbe kmitawləfi lu šuġlano w kmaḥwən darbo lax xortin, d kəmvayʕi ʕaynayye bu ḥarb.
031. U nḥiro bi nave di foṯo yo. Kətle tre naqwe.
032. U ənsan bu nḥiro kšoqəl w kobe nafas. Yaʕni kšoqəl i hawa l lawġul w kubela l larwal. U nḥiro kšoqəl u reḥo.
033. Taḥt u nḥiro kito u femo. L ḥḏor du femo kito as sappoṯo.
034. Bəṯr as sappoṯo bu ənsan kamilo kito tre w tleṯi ʕarše.
035. Aʕ ʕarše rize ʕal al luġme ʕloye w taḥtoye ne.
036. U muklo heš meqəm d məbləʕ, kməlʕəs baʕ ʕarše.
037. U lišono kəmʕawanne bu šuġlano.
038. Kšoqəl u ṭaʕmo du mede.
039. U lišono w as sappoṯo kmanfʕi li ǧġaliye ste.
040. Ann aḏnoṯo bat tarte xawaṣər du qarʕo ne.
041. Kšəmʕina u ḥəs bənne.
042. I aḏno tre qəsmat yo, qəsm larwal, m qaruṭo, w qəsm lawġul, m garmo.
043. U qaruṭo kmaləm u ḥəs w ktufakle l lawġul w bu šəklano kšəmʕina.
044. U qəsm d lawġul, dowe kayiwo w saqaṭ, lə kməšməʕ aw kyəqro i aḏno.
045. Lašan u ḥa, d kətne aḏnoṯe nəquṣe, kšif uʕdo makkina d laktrik, d kšəqlo u ḥəs kayiso.
046. Kmitaḥto b feme di aḏno.
047. Taḥt u lagzuno kito u qḏolo, taḥte dano ste kito u ṣadro w ak katfoṯo.
048. A droʕone kmidawdḥi mak katfoṯo l laltaḥ.
049. B riše da droʕone kito ann iḏoṯo.
050. I iḏo ʕəbara m garme, naʕime yo.
051. Aṭ ṭarfone b riše daṣ ṣawʕoṯo ne. Bann iḏoṯo kḥuzena šuġlone ġalabe.
052. D ṭuwena aṣ ṣawʕoṯo, kowən dəkumo.
053. Bu dəkumo kmuḥena w kəmḥafḏ̣ina ruḥayna.
054. Aṣ ṣawʕoṯo kḥozən šuġlone, xəd u ḥayṭo w xəd u dyoqo d ṭambur.
055. Taḥt u ṣadro u gawo yo.
056. B gawe kito i məʕde, u ṭḥolo, u qanyo w am məʕwoṯo.
057. Hani kəmṣarfi u muklo.
058. Bəṯr u gawo kito u ḥaṣo.
059. Laltaḥ mu ḥaṣo kito ak kamaxat.
060. Taḥt hani ste kito ač čaqat.
061. Bi nave dani ste laf qəddam i barko yo.
062. B riše dač čaqat ar raġloṯe ne.
063. Bənne kdayšina ʕal i arʕo.
064. I laše kula mkasayto bu galdo yo.
065. U rang du galdo l goran du aṣl du ənsan kmibadəl.
066. U galdo d hən maʔ ʔənsanat ḥəworo, d hən komo, d hən šaʕuṯo, d hən ste qahwarangi yo.
067. Ag garme kṭəʕni u baṣro di laše.
068. Ad damarat knəqli u admo mu lebo lax xawaṣər di laše kula.
069. U ənsan, d kətyo foṯe ḥəwurto w səmuqto, ʕayne rwiḥe w kome, sappoṯe səmoqe, nḥire lo rabo w lo naʕimo, kmitamərle šafiro.
070. Hano u šufro d aloho, d huleyo.
071. Hən man niše kəmʕadli ruḥayye bu proṭo w bu tuḥito di bodara w di ḥəmra.
072. U šufrano lə kmibaḥəs mene lqul du šufro, l aloho d hule.
073. I laše w an navat du ənsan, d šəġli kayiso, u ənsan kowe b ṣəḥḥa.
074. Bas, d lə šəġli kayiso, kuyawle.
075. Aloho mḥafaḏ̣lux mak kewe w mak kurhone w ubelux ṣəḥḥa w šufro.





======
Ritter: 004. S_Mḏ Sommer in Stambul.txt
001. Uno u Samuel, u abro du Malke d Be Poli, m Məḏyaḏ no.
002. Hawino bi šato dann alfo, čaʕmo tloṯ w tleṯi b Məḏyaḏ.
003. Babi w emi b Məḏyaḏ hawən. Əšme d babi u Malke d Be Poli yo. Emi ste, əšma Sare yo. Mi ʕayle d Be Ḥaddo yo. Uʕdo gədmaḥkenolxun šmənto b ḥaq d Ṣṭambəl.
004. Meqəm, b ʕaṣro yawme, aṯino ḏ̣ayfo lu bayto du profasor almani u məḥtarmo Ritter, lašan d šəġlina ʕal u lišono ṭuroyo.
005. Ṭabʕan hawino ġalabe mamnun mi miṯaytaṯe.
006. U ḥa yawmo bu waxt du dars u profasor mərleli: "Hul uʕdo lə kṯuluxli kṯawto m qəm ruḥux.
007. Uno kkuṯawno w hat kəmtarǧmət."
008. I ḥaqiqa u xabrano aṯi yaquro aʕli.
009. Mu sababano yawme d tre ṣafro, i saʕa laf ač čaʕ mədlili qalam w kaġad.
010. W yatuno qəm di maṣa, d kətyo qəm du šubbak, d kḥoyər lu Boġaz. W bdeli bu kṯowo, xəd u mede, l aloho d malhamleli.
011. Yawmo d qayṭo yo, hawa basəmto yo. I šəmšo kmabrəqo w kobo šḥanṯo l hawir.
012. Bu qayṭo aḥ ḥaye d Ṣtambəl ġalabe basime w b ṭaʕmo ne.
013. Bəlxaṣṣa, ḥa, d ʕoyəš b bayto, xəd u baytano, du profasor, d kətyo b Čangalkoy, heš gdoḏəʕ, zəd bi qime di arʕaṯe w daḥ ḥayani.
014. Uno rḥəmli u baytano ġalabe mu sabab, d kətyo mšalṭo ʕal u Boġaz w ʕal i xaṣra ḥreto d Ṣṭambəl.
015. Am maye du baḥar, d əmmət, kəllən taḥte raġli, kmabrəqi w kmačliṣi.
016. Mi dukṯo, d kətno yatiwo, gmaḥwən naḏ̣ife ġalabe w čuweni.
017. Me d lo koṯe hawa ḥəṣṭo, šalqat rabe layt.
018. Bas am maye, d əmmət, krəqḏi b dukṯayye.
019. I naqqa d kfoyət gammiyat, papurat, kdayqi aq qornataṯṯe w kgoʕən, xəd aq qanyone, d kgoʕən ʕal ann arwonaṯṯe.
020. W bi dukṯo, d kfayti bam maye, kṭorən bəṯrayye šop rabo w ḥəworo, xd i kaffe.
021. Aš šopatani kšəbhi lad darbe ḥəwore.
022. Kul yawmo b ʕayni šəkəl balki kəzze w koṯe alfo gammiyat w papurat w moṭorat aw qayikat bu šəklano.
023. Hən mag gammiyatani, dad duwal aǧanib ne.
024. Knəqli ṭaʕne w ənsanat m dukṯo l dukṯo, yaʕni m balad l balad.
025. Aġlab dəṯṯe kkolən kmo yawme b Ṣṭambəl w an noše, d kit bənne, knəḥti l Ṣṭambəl.
026. Kkərxi bu balad w kšəqli mədone w masayəl, d layto bad dəkoṯaṯṯe.
027. Masala, kəzzən l Qapali Čarši, kšəqli šayre, xuwaṣ w antikat w mədone, d kšəbhi lani, d simi b iḏo, m dahwo aw m semo.
028. Kkərxi bad dəkoṯo ʕatiqe w ggərši ṣuwar ġalabe.
029. Bəlxaṣṣa aġlab kəbʕi, d ḥozən u mede, d layto bi dukṯaṯṯe. Lo u mede w ad dəkoṯo, d kit sidayye.
030. Masala: krəḥmi d ḥozən u libəs d meqəm w kəbʕi d ḥozən ǧuweməʕ, ʕitawoṯo, ḥəmmamat ʕatiqe.
031. Lo aparṭamanat ʕloye w šafire w lo ǧule karye, d kšəbhi l dəṯṯe.
032. Kito sidayye w aʕlayye fawqəlʕadetər ma ʕmarat ʕloye ḥaṯani w maǧ ǧule karyani.
033. I dawle d Tərkiya kobo našrəyat bar radyowat w baġ ġazetat w baz zabəqone w baǧ ǧaʕdat lu ʕamayḏa, lašan d lə maḥwən ṣʕubiye lan nošani, d koṯən lu kroxo di dukṯayḏan.
034. Mu sabab d koṯe mənayye fayde li məlle w li dawle.
035. I naqla d kfayti ag gammiyat dann aǧanəb bu Boġaz, ggərši u bayraq d Tərkiya w dəṯṯe ʕal qarʕayye.
036. U šarṭano mawǧud yo baynoṯayna w bayn dad duwal ḥrene.
037. Bi saʕayaṯe kito mqabəl kmo gammiyat kalye. Bas me d kətne raḥuqe, i ʕišara, d kətyo aʕlayye, lə kmaḥwyo.
038. Uʕdo fayət gamiye rabṯo w ḥəwurto, u šopayḏa bəṯra w hula foṯa laf u Baḥar Komo.
039. Ksuyamno taxmin, ḥḏo mag gammiyat du Rus yo.
040. Ap papuratayḏan m ṣafro l ʕaṣriye knəqli ʕamo w ʕulmo m xaṣra l xaṣra. Yaʕni mi xaṣrayo du Boġaz w li xaṣraṯe.
041. Bas u dəxono, d knofəq mənayye, šmənto kəmčapəl i hawa w l ḥḏ̣or du Boġaz.
042. ʕAm aṯe ste u ʕulmo d Ṣṭambəl mamnun ne maḥ ḥayaṯṯe.
043. Uʕdo kulle bu maṣyaf ne, aġlab dəṯṯe kmafiti ay yawmaṯṯe bu sḥoyo w bu kroxo daq qayikat w dam moṭorat bu baḥar.
044. Bəlxaṣṣa yawme d ḥəššabe i emo kəxlo walad diḏa.
045. A plažat, yaʕni ad dəkoṯo du sḥoyo du baḥar w aq qahwat, d ʕal feme du baḥar, w d kətne ʕal riše du ṭuro w ḥaṣili kul xaṣra kməmloyo rabe w naʕime.
046. U ḥa, d kətyo ḥal diḏe b dukṯe, krowəx bu taksiyayḏe aw bu moṭorayḏe, kmoyəd i aṯto w an naʕimayḏe l side w knofəq lu kroxo.
047. Af faqire ste, kətte dəkoṯo l goran d ruḥayye.
048. Hənne ste kəmḥaḏ̣ri u muklaṯṯe bu bayto.
049. Yaʕni kəmbašli šmənto d baṣro, šmənto d malḥo w kmo səfoqe w kmalifənne w kmaḥtənne bas sartule aw bač čantat w kurxi ba ṭrəmbelat di baladiye aw das səfil w knəfqi lu kroxo.
050. Kəzzən, xəd d əmmina, l Hunkar, l Floriya, l Ṣulṭanṣuyu aw l Bandlar.
051. Ad dəkoṯani, xəd mbaḥasli meqəm, dəkoṯo basime ne, kulle dawme w hawa fayəḥto w maye qayire kit bənne.
052. Zlamat, xd aq qahwačiye, kmašġilənne. Kito maṣat w kuresi.
053. U ḥa, d kəzze, kobe waraqa tarte d kallat, kyotu huwe w an naʕimayḏe m ṣafro hul ʕaṣriye tamo.
054. Hən max xortin w mak kačkat kməbli aʕmayye radyowat, makinat du zmoro, plaqat, kamanat, aqordyonat, ṭənebər aw ġer alat du zmoro.
055. Kdayqi, krəqḏi w kməštaʕən. Kmafiti u yawmaṯṯe b kef w ṣafa.
056. Aġlab dax xortin w dak kačkat kḥozən ḥḏoḏe bawxa dəkoṯo w kmiʕarfi ʕam ḥḏoḏe w kkərxi ʕam ḥḏoḏe kmo yarḥe.
057. Bəṯr d oṯən l ḥḏoḏe, yaʕni i ṭabiʕaṯṯe d əṯyo l ḥḏoḏe, kminayšni w kguri.
058. Ḥaṣəli: ad dəkoṯani kulle xaṣra m di malkuṯo ne. Harke gihano layto.
059. Kito gaḥxo, kef w ṣafa w u mit w kšəbhi lam məštawoṯo.
060. Waxt du ḥšəmoṯo aġlab du ʕamo, xd as safrune, qaflat qaflat, tre tre kdəʕri lab botaṯṯe.
061. Mu ʕamo w ʕulmo lə kmiqafe dukṯo b tə waṣṭa. Kulle malye.
062. Kməǧbər ḥa noṭər saʕa aw tarte bi ṣira dann oṭobosat.
063. U mede, d maḥkeli, lə kmoṭe l ṭarfe du mede, d kowe b Ṣṭambəl.
064. Mqabəl, bi xaṣra ḥreto yaʕni du baḥar kmaḥwyo Ortakoy.
065. Kito ʕal sapṯe du baḥar aparṭmanat, bote w baxčawat ġalabe.
066. Aġlab dab botani tloṯo, arbʕo qaṭat ne.
067. Hən mənayye d taxtayat ne. Kmaḥwən ḥəwore, səmoqe, šaʕuṯe w rəmadiye.
068. B ʕayni dukṯo kmaḥwe mede, kšobəh lu kopri.
069. Kito manǧaniqat w kmo moṭorat du nqolo du faḥmo, kalye side.
070. Ksuyamno taxmin, tamo kito ʕambar du faḥmo.
071. W am moṭoratani knəqli mene faḥmo lu ʕamo w laf fabarəq w l ġer dəkoṯo.
072. Sapṯe du baḥar ʕəqto yo. Kito ab botani, d maḥkeli aʕlayye, w darbo d qiro w zafto.
073. Uʕdo kmaḥwən a ṭrəmbelat, d kəzzən w koṯən buwe.
074. U darbano kəmdawəm hul lu Baḥar Komo.
075. Lalʕəl mani ksoləq diyar. Kule dawme, d kšəbhi lu čam.
076. W ʕal qarʕe du diyarano kmaḥwe quṣro səmoqo w rabo w kito l ḥḏore kmo dəkoṯo xalye w bərzayno aw gelo yaroqo.
077. Bi xaṣra čappiye du baytano kmibayno qəṣtaxana.
078. I qaṣṭaxanaṯe kəmmila Šifa Yurdu.
079. Kdoməx biya kayiwe ġalabe. W aġlab dəṯṯe zangin ne. Ḥatta u malko ʕatiqo d Urdin biya yo.
080. B ʕayni xaṣra kito ǧeməʕ rabo, kətle tarte manurat, kmaḥwən, xd aš šamʕe ḥuwore.
081. Qəm du ǧeməʕano kito kmo qayikat kalye. W lugab mani ab bote taḥt u ġumam ne.
082. Mu sababano lə kmaḥwən kayiso. Kmaḥwən, xd u xayal. W xd aq qalʕawoṯo kʕolən laf i šmayo.
083. Bi nave du baḥar kmaḥwyo Qəzqulesi. I qulaṯe b falge du baḥar yo.
084. ʕəbara m bayto w manura, naʕəmto yo.
085. ʕAl qarʕe di manuraṯe kito bahro səmoqo. U bahrano b lalyo kqoyəṯ w kṭofe w bu šəklano kmaḥwe darbo law waṣayəṭ du baḥar.
086. U tarixayḏa ġalabe ʕatiqo yo. U mede, d šaməʕno: l ḥa mam malke dar Rumoye maʕmirowale lašan i barṯayḏe.
087. M tamo w lugab, hul d qəṭʕo ʕaynux, baḥar yo.
088. U mede, d kṯuli, lo kowe čarxo m d Ṣṭambəl.
089. Bas ksuyamno taxmin, u profesor šmənto gədhowe mamnun mi kṯawtaṯe.


======
Ritter: 005. S_Mḏ Aus Gaziantep vom 6. August 1962.txt
001. Malfono myaqro,
002. Maṭino b šlomo l ʕəntab.
003. Ubaʕnowo, d kuṯawnolux meqəm m uʕdo.
004. Bas heš l uḏaʕnowo, šuġli aydarbo gədhowe.
005. Uʕdo kʕuwadno ʕam u taxtor amerikani. Kḥayrina lak kayiwe. Šuġli ġalabe kayiso yo.
006. Aḥ ḥamšaḥṣar yawme, d fayəšno gabayxu ḏ̣ayfo, lə kṭuʕenolən.
007. Mu sababano menux w mi madam Nadya ġalabe mamnun no.
008. D uwelux zaḥme mede, kṯawli, u mede, d oṯe meni, gəmsaʕadnux.
009. Daʔima bu amrayḏux no.
010. Aṯi mede l boli, kubaʕno, d kuṯawnoluxyo.
011. Naqla ḥḏo bu dars fayətwo u xabrano.
012. U Basim makṯawlewolux əšmo d pərpəzeke.
013. Uno mərwolilux: "Aḥna li pərpəzeke kəmminala šarwole yawne."
014. Bas u mede, d mərliwolux, latwe doġri.
015. Uʕdo aṯi l boli. Li pərpəzeke kəmmina bərzəġlayle.
016. Aš šarwole yawne ġer mede ne.
017. Kəlli gədsuyamno aš šəklataṯṯe laltaḥ w hat ste ʕadelən!
018. əšme dat tarte wardani turki lo kuḏaʕno, mən yo. Kubaʕno, d ʕufatli.
019. Knušaqno iḏux. Mu faḏ̣l diḏux mšayeli b kef d madam Nadya. Šlomo. Samuel.

======
Ritter: 006. On_Mḏ Rascho.txt
001. Kətwo, latwo, šṭaw m aloho d bi šmayo latyo (Zuhörer: ḥaq!)
002. Kətwo zlam, Raššo we əšme. Kətwole ḥa abro lḥuḏe mi aṯtayḏe.
003. Bu waxt du ḥṣodo mərle lu abro: "Abri, qum, gədəzzano lu ḥṣodo!"
004. U abro zʕuro ġalabe kasulo we w l ubaʕwo, d soyəm šuġlo.
005. Qayəm ṣafro, ǧbir azze ʕam u babo lu ḥṣodo.
006. U babo kḥoṣəd, huwe lo koṯe mene ḥoṣəd.
007. Ḥərle: lə knofəq m ḥaq du ḥṣodo. U babo məllele:
008. "Abri, zux lu bayto, mqafaylan ḥaṣode w mar l emux ste, d nəḥrolan u zoġo səmoqo w saymolan mabbaxiye d bərġəl.
009. W tay laḥ ḥaṣode, hayhat lo koṯe menux, d ḥəṣdət!" (Zuhörer: šafiro.)
010. Omər: "Ṭrowe babo, gdəzzino."
011. Aṯi, komər li emo: "Yade! Qum, nḥarlan u ṭawro səmoqo w səmlan ṣəfriye d bərġəl w gmawbanna laḥ ḥaṣode!"
012. I emo kəmmole: "Abri, gnəḥrina u tawro simoqo?"
013. "E", — omər, — "kəbʕət, lo nəḥratle! L babi mərle, hat kəḏʕət."
014. Kqaymo i emo mi zəḥṯo du babo, kməǧboro lu nḥoro du tawro w ksaymo ste daste d bərġəl.
015. W knəṭri aḥ ḥaṣode saʕa, tarte, tloṯ, hul falge d yawmo, lo koṯelən muklo.
016. Kqoyəm m tamo u babo, koṯe, komər: "Mə masale du abrayḏi yo, l aṯi, d mamṭeli ʕrayto daf fuʕle?"
017. Koṯe. U zʕuro, i zəḥṯo du babo b lebe, d oṯe babo laf u bayto, laf i ʕrayto, huwe d mahzəm.
018. Kḥoyər, u babo koṯe mi frezo, huwe kqoləb bi goro, kmahzəm.
019. Kmahzəm, kəzze li qriṯo. Kəzze ʕal aḥ ḥaṣode, tamo kəmhawər ʕal aḥ ḥaṣode, komər: "L babi məlle: "Marfewu nuro baḥ ḥeṭe, zoxu lab bote!""
020. Hano, bi aṯnaṯe, kqoyəm u babo du kurrəko, koṯe, kḥoyər: kla li aṯto nḥərla u tawro. Nḥərla, səmla bərġəl ġalabe.
021. "Qay hawxa?" — Mərla: "Lu abrayḏux mərleli, məs saymono? Hano u amrayḏux!"
022. ʕAl hayo u babo kəmḥayəf w gmoḥe ʕal qarʕe d ruḥe, falito m iḏe.
023. U zʕuro kəzze, kmoṭe li qriṯo. Tamo kətle ʕamṯo. Kmoṭe l larwal du tarʕo di ʕamṯo, gdore bi rawo: "Mən masale yo?" — knəfqo i ʕamṯo.
024. Komər: "Mayəṯ babi."
025. Tamo i ʕamṯo kməḥyo ʕal qarʕe d ruḥa, kəmmo: "Hawar yo, aydarbo mayəṯ babux?" — "Mayəṯ."
026. ʕAl hayo kəṯyo, krəhṭo i ʕamṯo w kməḥyo ʕar ruḥa. Səmla laḥmo, nḥəlla šwaʕ kəṯoṯo, d əṯyo lu ʕaza du aḥunayḏa.
027. Bəṯr me d koṯən l falge du darbo, kəmmo lu xwarəz diḏa: "Kuṯeli šamṯo, gdəmxono."
028. Kumarla: "ʕAmme! Dmax! Uno, bəṯr me d dəmxət, ḥət qarʕəx ʕal barki w dmax!"
029. Kito b ḥaṣa a šwaʕ kəṯoṯo w laḥmo.
030. I naqla d gdəmxo i ʕamṯo, kqoyəm hedika, kəzze, kmaləm fətuḥe w kmaḥətte b dukṯe du laḥmo dak kəṯoṯanək w ktole u laḥmo wak kəṯoṯo, kṭumarre bi arʕo, kmaḥət af fətuḥat b ḥaṣa.
031. I naqla d gmaḥətte b ḥaṣa, kmaḥəsla, komər: "D əzzano! Hawi bewaxt aʕlayna!"
032. I ʕamṯo kqaymo, kəmmole: "Hawi ʕaṣriye, qay lo maḥəsluxlan?" Məllela: "Anǧax."
033. Kqaymi d mhalxi. Kəmmole: "Ġalabe, ġalabe u ṭaʕnayḏi xayəf, u sabab diḏe mən yo?"
034. "E", — omər, — "mu sabab d damixət, u ṭaʕnayḏəx xayəf aʕləx."
035. Kqaymi, kəmhalxi, hiye ste lə kḥayro bu ṭaʕnayḏa, kmoṭən l qm i qriṯo, l qm i walaye.
036. Kmoṭən l qm i walaye, kumarla: "ʕAmme, hat zəx! Uno gduṯeno, muṭenoləx."
037. I ʕamṯo kəzza, kməṭyo lu tarʕo du aḥunayḏa, b aṯna d kətyo miṯo, w gdəryo b rawo aʕle w gbəxyo.
038. Bu baxyawo diḏa kləqyo bu aḥuno, komər: "Qay gboxət?"
039. Kəmmo: "Wawayle! Aṯiwo u abrayḏux, məlle: "Babi mayəṯ! Lašan hawxa aṯyono l gabux.""
040. Mərle: "Tux, ḥoṯo! Rab maṯe ġalabe səmle masayəl." W kyətwo.
041. U zʕuro tamo gdoʕər, lu laḥmo, lak kəṯoṯo, d ṭmərle.
042. Kətle aʕme b iḏe ste gurufto w knoṭər tamo ʕal u darbo.
043. Man d oṯe, rawixe wayaxud ġer šəkəl, kmoyəd, kmoḥe i guruftayḏe, komər: "Gurufto! Mawfaq gḏayto w ṭlamṯo!"
044. I naqla d kmoḥe, koṯe ḥa rawixo d səsyo, kumarle, komər: "Lo kubatli i guruftaṯe, d ubenolux u səsyayḏi?"
045. Komər: "Qay u səsyayḏux kubeli laḥmo, gḏayto, d ubenoluxyo? Lo kəmqayaḏ̣no aʕmux."
046. Bayo kmaqnaʕle, kumarle, komər: "Madam ksaymət haqqayəṣ aʕli, kəmḥalqət foṯux, gdubenolux i guruftayḏi bi səsto."
047. Komər: "Iš i guruftayḏi yo, hul šawʕo yawme lo gməfqo laḥmo w gḏayto.
048. Bəṯr maš šawʕo yawme, me d mḥelux, gməfqo gḏayto w ṭlamṯo d laḥmo."
049. "E", — omər, — "šafiro!". W kmoyəd i gurufto w kəzze w hawo ste kmoyəd i səsto w kəzze.
050. More di səsto kmawbəl i səstayḏe, krowəx w kəmhaləx. Kəzze, kmoṭe l ḥa daworo.
051. Komər: "Daworo!" Komər: "Mən yo?" Komər: "Mən gdurət?" Komər: "Gduwarno ṭlawḥe." — "E, ṭlawḥe mən ne?"
052. Komər: "Ṭlawḥe ne. Kmədwori, kmawrqi, kməḥṣodi, kmitakrixi w bəṯr gməgrosi bu gurusto, kmitaḥti ʕal i nuro, kowən ṭlawḥe, ḥa kuxelən."
053. "Xwazi", — omər, — "d amṭatwoli paške mani, ʕaǧaba mən ne?"
054. "E", — omər, — "d nəṭrət harke, uʕdo d fayšət, gəzzino, mamṭenolux, d nəṭrət at tawrayḏi!"
055. Omər: "Gnuṭarno at tawrayḏux ste? Yetarki, zux, tayli paške, d uḏaʕno, mən ne, gdubenolux i səsto!"
056. Koṯe u daworo, komər li aṯto komər: "Səmlan paške d ṭlawḥe, gədmamṭeno uʕdo səsto b ḥaq dəṯṯe."
057. I aṯto kəmmo: "Aydarbo kowe hawxa?"
058. Omər: "Kumannoləx, hat səm dawam, ḥət a ṭlawḥe ʕal i nuro w uno kazzi, samno u ḥuryo."
059. I aṯto ṭʕənto, ʕal ḥal ḥreno.
060. Huwe ksoyəm bu ḥuryo, kəmkaməl u ḥuryo, i aṯto kəmkamlo a ṭlawḥe.
061. Kumarla komər: "Lə mkamelux?" Kəmmo: "Bele."
062. Komər: "De tay, maḥṣeno ruḥi bu ḥuryo? Gduweno uno i səsto?
063. W gədḥuzena, təx laxalf, muḥenəx rafso, ʕaǧaba i səsto gdəḏʕo, məḥyo hawxa rafsat?"
064. I aṯto ṭʕənto, kəṯyo bəṯre, gəmḥela rafso, kqoṭəl i aṯto.
065. Komər: "De, ġamo layt! Gduṯelan səsyo b dukṯe, lə kfərqo!"
066. ʕAl ayo kəzze, gmaḥət a ṭlawḥe bi dgušto ʕal katfe, kmoṭe li adro.
067. Komər: "Iḏa aḥuni d umarli: "Hawli ḥəṣṣa mi səstaṯe!" — kkoyəb i dgušto ʕal katfe — komər: "xəd u qaṣquṣano lo kubenole mede l aḥuni!""
068. Tamo kmibozi a ṭlawḥe ʕal qḏole, gbəšli.
069. "E", — komər, — "de, ġamo layt, gduṯelan tre tawre, a tre tawre diḏi ne i səsto. Yaqəḏ qḏoli ste, qime latle."
070. Kəzze, kḥoze: bi arʕo kle u abzorayḏe, markuwo, w u masoso qimo, u šarʕo b qarʕe.
071. Omər: "Lano simole b uno!" Aṯi lu bayto, mḥele ʕal qarʕe d ruḥe.
072. Kqoyəm, kkorəx ba qrəyawoṯo, bad dəkoṯo, d mqafe u zlamano, d səmle hawxa buwe, d musakle.
073. ʕAl ayo kloqe huwe u moro di səsto b ḥḏoḏe, kəmšayele: "Aḥuno, m ayko hat?" Omər: "Ašər, i masalayḏi haṯe yo."
074. Hano ste kəmšayele, kumarle komər: "I masale." — "E", — əmmi, — "ḥa yo, u ḥarami d tretayna! Aydarbo saymina?"
075. Kkərxi, kəmšayli aʕle, kmoṭən li qriṯo, d kətyo.
076. U lalyawo kḥəzalle, kmarḥəbi b ḥḏoḏe ġalabe.
077. ʕAl hayo bəṯr kəzze, kḥoze, kloqe bazərgan, d mawbele i səsto, at tawre.
078. Kloqe bazərgan, kumarle komər: "Lo koṯe, d mšarṭina." Komər lu bažbazərgan, kumarle: "Bele!"
079. Komər: "ənkan d əḏaʕno aṭ ṭaʕne du bazərgan diḏux, mən ne, gmawbanno u bazərgan w, iḏa d l uḏaʕno, gdubenox i səsto w a tre tawre."
080. Omər: "Ṭrowe!" Kumarle komər: "Mune?" Komər: "Aṭ ṭaʕne du bazərgan diḏux, tarwoḏe d kavot ne."
081. "E", — komər, — "haymən aḏiʕət. De mud u bazərgan kule!"
082. Kamṭele lu bayto du babo w koṯe msawyo. Kmamṭe u bazərganawo, kumarle lu babo komər: "Babo!" Komər: "Mən yo?"
083. Komər: "Mudlux u bazərganano kule m darbe daḥ ḥeṭe, d mawqaḏli! W mudlux tre tawre m darbe du tawro, d manḥarli, w mudlux i səsto ste, b balaš luxat ḥaq, d məlli: "Babi mayəṯ!" — d məlli l ʕamṯi!"
084. "E", — omər, — "šafiro, abro, gmaqbannola."
085. Muṭena lam more dat tawre w di səsto, d oṯən, mšayli ʕal u mal dəṯṯe.
086. Kowən ḏ̣ayfe gabe, ksuyamme qadər ġalabe.
087. Kəmmile: "Mə səmlux b aḥna?" Komər: "Qay? Mən hawi? U mal dəṯxu, mawbelulle ṣafro! Adlalyo gabi hatu, ṣafro mawbelu u mal dəṯxu!"
088. U lalyawo kmaḥšamme w kmawṣelən waṣiye, komər: "Ḥoru! Babi w emi ʕariḏ̣ali ne. D ḥa mənayxu d mazrəq, emi gmayṯo, u ḥreno, d ḥore, babi gmoyəṯ."
089. "E", — əmmi, — "aḥna mede hawxa layt gabayna. Xlo adlalyo ksaymina mede hawxa?"
090. Kowe u lalyawo aʕlayye, gdəmxi. Ksoyəm ṭlawḥe, gmaḥət taḥt u ḥa w ksoyəm maye šaḥine, kkofəx taḥt u ḥreno.
091. Huwe lə gdoməx. Kmaḥəs b lalyo, komər: "Flan kas!" Kəmhawər ʕal u šaxs, lə kmadʕər.
092. Komər: "Gzaʕno, tuzriqo mazrəq. Yade yade!" I emo lə kmtanyo. "Mayiṯo emi" — komər.
093. Kəmhawər: "Babo!" Lo kəmtane, komər: "Kmibayən, hawo ḥroyo ḥrele!"
094. A tre kmaḥisi ʕal ruḥayye, kəmmi: "Mən ʕuǧbo rabo baḥ ḥayayḏan, lo səmlan adlalyo, aydarbo səmlan hawxa?"
095. Ḥa kmoḥe su ḥreno, komər: "Aḥuno, uno mazraqli. Hat məs səmlux?" Omər: "Ašər", — omər, — "uno ste ḥreli."
096. "E", — omər, — "ḥaq d hani mən yo? D qamno bax xəneǧər, d quṭannulle!"
097. Ḥa mərle lu ḥreno, məlle: "At tarʕe ftiḥe ne, d mahzəmina?" Omər: "Ašər, u tarʕo ftiḥo yo."
098. W kqaymi a tre, kṭorən aǧ ǧulaṯṯe ste, u ḥa komər: "Latli lazəm dat tawre." U ḥreno komər: "Latli lazəm di səsto."

======
Ritter: 007. B_Mḏ Besim wurde vom Hunde gebissen.txt
001. Marḥaba mʕalləm! Lə ḥayrət lu qṣurayḏi, fayəšno mʔaxro! U sababayḏe hano yo:
002. Aṯməl, bəṯr m falge d yawmo qurenowo bi baxča gabayna bu bayto.
003. U kalbo ste bi baxča we. 
004. Kətwole garme qume w ḥalwo. Fayətno ʕam gabe.
005. ʕAl ġaflika mḥalaqle ruḥe aʕle.
006. Nkətle ʕaṭmi w i čaqayḏi.
007. Mi zuḥṯayḏi mhawalli, lə mṣanaṭle. Abəʕ d mḥaləq ruḥe ʕal foṯi.
009. Mḥalaqli u kṯowo,d kətwo b iḏi, ʕal foṯe. Čəlle u kṯowo ste.
010. Bəṯr azzino li odayḏi.
011. Mašəġli aǧ ǧurḥe bam maye du oksižan, manḏ̣fili bi əspərto.
012. Fayəšno bu taraddud, kzoyaʕno, u kalbo, d l əzze, howe daywono.
013. Səmli talafon lu ḥakimo daḥ ḥəyewən.
014. Omər: "Lo zayʕat! U kalbo əšqaḏ mḥəlalle mḥaṭo du quduz.
015. Mu sababano luwelux fəkər!"
016. Lašan d uweno amin, azzino li azzaxane, šqili tantəryod, maḥətli ʕal aǧ ǧurḥe.
017. I ḥəkkayayḏi ste hawxa tayimo.
018. B lalyo daməxno raḥa. Lo kayu dukṯo m diḏi.
019. Bale bəṯr m falge d yawmo, adyawma aǧ ǧurḥayḏi əšmo kayiwi.
020. Mu sababano aṯino mʔaxro.
021. Har ḥalda lə kḥayrət lu qṣurayḏi!

======
Ritter: 008. B_Mḏ Gewitter im Stambul.txt
001. Tarte saʕat m d Ṣṭambəl lə kšəbhi l ḥḏoḏe.
002. Aṯməl, bəṯr m falge d yawmo, i zawbaʕa, dawi b Ṣṭambəl, maʕlum dəṯxu yo.
003. Ṣafrayto i hawa ġalabe šafərto wa.
004. U yawmo ʕali, aw warde bi baxča kəmzayni ag gelone w ad dawme.
005. U təšriqo das safrune kmole lebe du ənsan naša.
006. B hawxa waxt w saʕaye ḥa kobəʕ d nofəq lu ṭuro.
007. D korəx bayn ad dawme w ag gelone.
008. I hawa basəmto, u yawmo šaḥino.
009. Hani kulle ad dalayəl du rabəʕ w qayṭo ne.
010. Uno stene, mi šrolo, ḥšuli ruḥi, d kətno bu qayṭo. Bale ṭaʕino, d kətno b Ṣṭambəl.
011. Liʔan i hawa d Ṣṭambəl ġalabe mbadalto yo.
012. Tarte saʕayat m diḏa lə kšəbhi l ḥḏoḏe.
013. Qaləb u yawmo, hawyo i saʕaye ḥamməš.
014. Hawi ʕaymo rabo bi šmayo. I hawa wab bahozat maqəmme i qyamto.
015. Hawa ḥəṣto w bahozat ṭrowe b hawxa aṯna, u maṭro ema kkole?
016. Marəšle lu maṭro, ḥəṣla li hawa. Ab bahozat kkərxi, ksaymi dawrənyoṯo bi hawa.
017. Kəmmət balki, u ʕeḏo du ramlo w du ʕafro yo.
018. U ḥa meqəm mu ḥreno kməštaʕe bi hawa.
019. Ab barqe kqədḥi bi šmayo.
020. B hawxa hawa mʕartamto ab barqe w aš šəʕaʕataṯṯe, kobi zuḥṯo rabṯo lu ənsan.
021. U maṭro rakəd, i hawa baṭilo.
022. At tozan w ab bahozat naqqa ḥreto naḥiti l dukṯayye, yaʕni li arʕo.
023. Aḥna ste šqilan əšmo d nafas.
024. B lebi umanno: "U saṯwo d ačato ġalabe yaquro yo."
025. Aḥna hawxa, i šəmšo naqla ḥreto nafiqo. U yawmo basəm, hežinu ḥšuli ruḥi, d kətno bu qayṭo.
027. Lə kṭuʕeno, d kətno b Ṣṭambəl ste.

======
Ritter: 009. B_Mḏ Ankleiden, Fruehstuecken und Ausgehen.txt
001. Ṣafro i saʕa, ba šwaḥ kqoyamno mi šamṯo.
002. Kəmkafarno ʕaynoṯi, kqamno m bayn ag gale.
003. Klowašno i məššayayḏi, kəzzino li ʕayno dam maye, kmašəġno iḏi, foṯi bam maye w u ṣafono, kmanḏ̣afno aṭ ṭarfonayḏi.
004. Bu bayto, d kito duš, kmašəġno i lašayḏi kula.
005. Bale u duš bab bote modarn w bas, kmiqafe.
006. Bəṯr klowašno aǧ ǧulayḏi. Awwəl qamayto klowašno u šarwolayḏi w bəṯr u gomlakayḏi.
007. Bəṯr klowašno ag gurwayḏi, u panturayḏi w u čaketayḏi.
008. Bəṯr m kulle klowašno i qundarayḏi.
009. Awwəl naqqa klozəm hani, d mitanḏ̣fi, d mibayģi w d məmḥən ǧila.
010. Ġalabe noše, u šuġlano lə ksaymile hənne.
011. Baz zabəqone kito mbayġone, hənne b kmo quruš ksaymi u šuġlano, heš kayəs.
012. Lu nfoqo l larwal annaqqa haw klozəm šafqa, liʔan bu waxtano kul kas kkorəx dlo šafqa.
013. Bale bu saṯwo bay yawme qaruše šafqa aw mu ʕazlo waya mu ʕamro kəmme ġalabe kayəsto yo, aw: baš yo.
014. Bay yawme qaruše klowašno palto ste.
015. Aʔ ʔamerikan məxtaraʕʕe šəmmaʕa ḥaṯto, simo m madda ġalabe raqəqto.
016. W lə kfoyət nuqṭo d maṭro bənne.
017. Ham ste ġalabe xayəfto yo.
018. Ḥa kibe d ṭowela kmo naqlat w soyamla paketa naʕəmto.
019. Hawxa kmitaḥto bi čantaye di iḏo ste.
020. Awwəl, d naḥət u maṭro, i šəmmaʕa kməftoḥo, kməlwošo.
021. Bale kito hən mənayye, əšmo ṯabute ne. B mədde d yarḥo kməfrəṭ dukṯo m diḏa.
022. I dukṯo, d friṭo aw d čiro, lə kmiḥoṭo w lo kmišayrəzo.
023. Xəd ag gurwe, d simi mu naylon ne.
024. Bəṯr m d qṭiʕi, kmiḥalqi. Ġayr čara layto.
025. Bəṯr, me d mašəġli iḏi, foṯi w, d lwəšli aǧ ǧulayḏi, awwal badiš klozəm d maftanno.
026. U ftorayḏi, ḥa, tre fəneǧən d čay ḥalyo, əšmo d laḥmo, zəbdo, račal waya m gweto ḥewərto ʕəbara yo.
027. Iḏa kito, kuxalno beʕe šliqe ste.
028. Bəṯr m d šteli u čayayḏi, kmadno i čanṭaye b iḏi w kəzzino li univarsita.
029. I čanṭayayḏi simo m galdo.
030. Kətla dastəke, bi dastəkaṯe kməṭʕono.
031. U mʕalləmayḏan zəd maṯe ste maḥətle qariš bat tarte xawaṣər di čanṭa w kmafət u qarišano b droʕe w hawxa kṭoʕən i čanṭa.
032. U sababayḏe ste: i čanṭayayḏe kul naqqa mliṯo kṯowe yaqure yo.
033. Huwe komər: "U uṣulano ġalabe praktik yo."
034. Bale ġayr mene nošo lə kṭoʕən i čanṭa hawxa. Latyo moda.
035. Bale u mʕalləm zatan lo kobe ahammiye li moda.

======
Ritter: 010. B_Mḏ Ein Sonntagmorgen in Čengelkoy.txt
001. Adṣafro mi iḏayo qayəmno m bayn ag gale.
002. Qreli tarte saʕayat w falge b ḥaq du kewo du waram w du zaḥme d frangi.
003. Bi aṯnaṯe qreli ann əltihabat kulle.
004. I odayḏi ġalabe naḏ̣əfto yo. Bale mšammaʕa layto bi arḏ̣iyayḏa. U saṯwo ste mqarawle, u ḥalayḏan gdowe ġalabe šappərza.
005. Annaqqa gmaḥkeno u mede, d kit b gawe di odayḏi.
006. Kətli nvine šaḥənto w mʕalləm — dowe saġ — maḥətle ʕal i nvine naḏ̣əfto w šafərtaṯe baṭṭaniye, d lo qurašli.
007. I qaryola mu farzlo yo. U dmoxayḏa ste raḥa yo.
008. U došakayḏi rakixo yo, u lḥef ste rakixo yo.
009. Warḥaṣəl b lalyo aḥ ḥulme, d bayn i nvinaṯe, latne ḥarbo.
010. Ṣafro, i saʕa šwaʕ w falge, bəṯr me d ḥləqli w mašəġli foṯi, mafṭallan ʕam ḥḏoḏe, dawšo, zəbdo, čay, laḥmo w gweto.
011. I saʕa tmone w ḥṣar rawəxno bu wapor, azzino lu Kopri.
012. M tamo ste rawəxno bi tramway w azzino li ʕito. Uno xdəmli ʕal iḏi du qašo.
013. Bəṯr mu qərowo ḥzeli kmo ḥawrone w aḥbab m diḏi. Awwəl d ḥzəlalli, lann aḥbabani diḏi, mərralli: "Brax maṯyox! Mən kito w mən layto b Murde?"
014. Umanno: "I saġiyaṯxu!" Məllilən: "Murde ġalabe ḥayəmto yo. Am mayayḏa ste nuquṣe ne."
015. U ḥa maḥ ḥawronayḏi omər: "Ġalabe ḏ̣aʕifət! Bale b Ṣṭambəl, gmiʕadlət.
016. Bale i waṣiyayḏi lux: "Lo xəšnət!"
017. Uno ste umanno: "Xəd kətno, bas yo."
018. Bəṯr aṯino lu bayto. Ḥzeli u mʕalləmayḏan di kəmya, d awwəl šato, di ṭəbbiye. əšme Broyəš yo.
019. Bəṯr, ʕal i waṣiye du mʕalləmayḏi mamṭəlalli muklo.
020. Šteli čorba, mamṭelali l Madam Burxard muklo, xliṭo b ḥḏoḏe.
021. Kətwo baṣro, prasa, ǧizar, səlk, paṭaṭa.
022. Bəṯr me d maxlaṣli u muklo, šteli čay.
023. Uno w u mʕalləm yasiqina l lalʕəl, li odayḏan, lašan d mčaylšina.

======
Ritter: 011. B_Mḏ Die Reise nach dem ṬurʕAbdin.txt
001. Ġalabe myaqro profasor Ritter, d kobəʕ yoləf u lišono d emayna, yaxut u lišono ṭuroyo, bi šato dann alfo čaʕmo w əšti, bu taḥṭil du qayṭo, i naqqa d daʕənno li mamlake, u Ṭur ʕAbdin, abəʕ meni, d mqafeno kmo maḥkəyone zor ḥəkkoyat m Məḏyaḏ aw maq qəryawoṯo, ḥatta d msaǧanno ḥəs dəṯṯe bi makina du šqolo du ḥəs.
002. Bu goman diḏi tre bu yarḥo d ḥzirən yawme d ḥəššabo bəṯr, m falge d yawmo, rawəxno bu tren w huli foṯi laf Murde, i walaye.
003. Bəṯr m tre lalye w tre imome maṭino l Dyarbakər i walaye, i saʕa ḥḏo w falge, bəṯr m falge d yawmo.
004. Iḏa aloho d msaʕəd u ənsan mah hawir, kmiwafəq.
005. Uno ste, awwəl d naḥətno mu tren, kḥuzeno aḥuni bu pəqap, m Murde aṯi l qamuṯi.
006. U mede, d kətwe aʕmi, xd u baġol, xd i čanṭa, w i makina du šqolo du ḥəs markuwilan bu pəkap w hulan foṯayna laf Murde.
007. I saʕa tmone bu lalyo maṭina.
008. Mede lə mbadalwo ʕal Murde. Bal hawiwo kmo banniyat w dukane ḥaṯe.
009. I naqqa d maṭino lu bayto, b fṣiḥuṯo rabṯo, huli šlomo ʕal du bayto w nšəqli iḏi dar rabe w ʕayni dan naʕime.
010. Šabṯo d yawmoṯo mafətli bu bayto, bi stəraḥa. Bəṯr me d ṯnəḥno, bdeli bi waḏ̣ifa, duleli lu profasor myaqro Halmut Ritter.
011. Uʕdo kubaʕno d maḥkeno u mede, d ḥzeli b Murde.
012. Murde ʕal qalʕo bniṯo yo.
013. U ʕulyo di qalʕo taqrib alfo mətrowaye yo.
014. Hawir d Murde m laf u šəmal diyarat w baxčat yo.
015. Laf i qəble čol yo. U čolano kyorəx hul Suriya.
016. Ab bote d Murde m kefe d naḥit ne.
017. U bayto ʕəl mu bayto yo.
018. Gawe dab bote bak kefe mnaqše mzayno yo.
019. U nufus yaʕni an nafšoṯo, d kito b Murde, taqrib tleṯi alfo yo.
020. U ʕulmo darke bam mo tmoni kməǧġəl ʕarabi, bam mo ḥamšaḥṣar kməǧġəl tərki w bam mo ḥamšo kməǧġəl kurmanǧi.
021. Meqəm, b šawʕi, tmoni əšne Murde markaz das suryoye wa. U kursi di faṭəryarxuṯo bi dayro du Zaḥfaran we.
022. I dayro du Zaḥfaran b nfəqte d yawmo d Murde yo. Dayro ġalabe rabṯo w šafərto yo.
023. Bəṯr mi Mšiḥo, b arbaʕmo əšne, mmassəso.
024. M laf nfəqte d yawmo w mu šəmal kito ḥawir diḏa, diyarat ʕloye.
025. Baš šenoṯo da dyaratani kito ʕitawoṯo w dayre.
026. Hawir dor di dayro baxčat yo.
027. Bu bəstonayḏa kito liwan, d sim ḥaṯo.
028. Bu liwanano kit ʕayno d maye qaloʕe. Mam maye di ʕaynaṯe kmaštən u bəstono di dayro.
029. Čike raḥəqtər mi ʕaynaṯe kito ʕayno ḥreto, d kmitamalla "ʕayne ǧrun".
030. U kursi di faṭəryarxuṯayḏan, d kətwe b Antakya, bəṯr m d nqil l Urfa w l Dyarbakər, bi ḥarayto mmamṭe, li dayro du Zaḥfaran.
031. Hul li šato dann alfo w čaʕmo arbaḥṣar i dayro hawyo markaz di faṭəryarxuṯo.
032. Bəṯr mi muʔahada d Lozan u kursi nqil l Suriya, li walayr du Šam.
033. Hul uʕdo u markaz di faṭəryarxuṯo das suryoye bu Šam yo.
034. Uʕdo bi dayro du Zaḥfaran kito rišdayro, arbʕo dayroye.
035. Bi madrasayḏa ste kmaqrən an naʕime w gdowən dayroye, qaše aw mʕalləmin du lišono suryoyo.
036. Aḥuni u rabo, d kətyo uʕdo qašo b Murde, mi šato dann alfo čaʕmo ḥamši hul li šato alfo čaʕmo ḥḏo ḥamši huwe maqrele an naʕime w səmle i idara di madrasaṯe.
037. B Murde kito arbaʕ ʕitawoṯo das suryoye. Ḥḏo dak kaldoye w tarte dann Armənoye.
038. I ʕito d Mor Mixael bənyo bi šato ḥamməš w tmoni, mšiḥayto. Yaʕni kubaʕno d umanno, d kətyo ġalabe ʕatəqto.
039. U ʕulmo d Murde, bəlxaṣṣa a mšiḥoye šato b šato knəqṣi.
040. Ktayhi mi taʕadda di Ṭayuṯo.
041. An nafšoṯo ma dkoṯani kəzzən l Suriya, l Lubnan, l Ṣṭambəl, l ʕAnqara, xd aw walayatani ar rabe w madani. Ġalabe mu ʕulmo ste kəzze l Amerika.
042. Uʕdo harke ṭurena Murde, faytina l Məḏyaḏ w aq qəryawoṯayḏa!
043. Məḏyaḏ raḥəqto m Murde, təšʕi kilomətrowaye yo.
044. Bəṯr m d ṯnəḥno kmo yawme m Murde, huli foṯi laf Məḏyaḏ w aq qəryawoṯayḏa.
045. Ṣafrayto uno w kmo ḥawrone makrelan taksi w mḥalaqlan ʕal u darbo d Məḏyaḏ.
046. Mu toz w mu ḥemo hul d əmmət la bas ʕayifinawo.
047. Bale u qararayḏan mazlo we, latwe kloyo.
048. Maṭina li qaḏ̣a du Ṣawro, d kətyo b falge du darbo.
049. Naḥitina mi makina, mašəġlan iḏayna w foṯayna w əšmo ṯniḥina.
050. Bəṯr m d ṯniḥina kayiso w d šqilan i ḥmitayḏan, mdawamlan ʕal u darbayḏan.
051. Qum gnete d yawmo maṭina, b xer w salame, lu mərad diḏan.
052. Meqəm d maḥkeno ʕal Məḏyaḏ, kubaʕno d mbaḥasno əšmo m Qeləṯ, i qriṯo, d kətyo ʕal u darbo d Məḏyaḏ.
053. An noše di qriṯaṯe kulle Mšiḥoye ne. U ʕulmayḏa kməǧġəl ʕarabi. I qriṯo kula kiba šawʕi bote. Kiba tarte ʕitawoṯo.
054. Bal hawir dor diḏa kito ʕitawoṯo, d bnən bu doro tloṯmo w ḥamši bu waxt du malko Anastas u Mhayəmno.
055. ʕItawoṯo w dayroṯo ġalabe mahul w rabe, bal, malasaf kulle hayide w dlo more ne.
056. Kito bənne kṯawyoṯo ġalabe, kṯawyoṯo ʕal ak kefe. Kobi maʕlumat mu waxt da ʕmarat da dkoṯani w dam malke, d qayimi bu waxt ʕatiqo.
057. Qeləṯ qriṯo ġalabe basəmto yo.
058. Meqəm b ʕəsri, tleṯi əšne u ʕulmo, d kətwoba, zəd m d uʕdo we.
059. Qəsm mənayye azze l Ṣuriya w Lubnan, qəsm ste azzənyo l Amerika.
060. I qriṯo bayne tre dyarat ʕamərto yo.
061. Kiba ʕaynoṯo d maye rabe, d kmaštən ab baxčat w ann ilone di qriṯo kulle.
062. Bab baxčat di qriṯo kyoʕe baḏənǧan səmoqe, ǧizar, bibar, xiyore, faṣuliya, bamya, baṣle, tumo, kitono w masayəl xani.
063. Harke ṭurena Qeləṯ, faytina l Məḏyaḏ.
064. Məḏyaḏ u manbaʕ w u ftəxar di Ṣuryoyuṯo d Tərkiya.
065. I ʕazəzto d lebi w i rḥəmtayḏi. Ax! U ʕafrayḏəx latyo ṣadəq w msaʕəd aʕməx!
066. Mu sababano ṭreləx ann abnayḏəx daʔima yatume w faqire.
067. Bale ann abnayḏəx wafakar w ṣadəq ne aʕməx. Hul lu mawto lo kobi u tarkayḏəx.
068. Məḏyaḏ, Məḏyaḏ, Məḏyaḏ! Mən əšmo ḥalyo w basimo: Məḏyaḏ!
069. U nuhro daʕ ʕayne d Ṭur ʕAbdina Məḏyaḏ. U manbaʕ di Ṣuryoyuṯo Məḏyaḏ.
070. Məḏyaḏ, i ṣadəq du lišono ṭuroyo, i mrabyoniṯo di xorte w du xort suryoyo mnawro.
071. U lišonayḏəx ḥalyo, i hawayḏəx basəmto, ann abnayḏəx madani. Hat ḥḏo hat, b briṯo ḥḏo hat!
072. Məḏyaḏ qaḏ̣a d Murde yo. U ʕulmayḏa kməǧġəl suryoyo, kiba tre alfo nafšoṯo.
073. U markaz daq qəryawoṯo, mšiḥoye d kətne, hawir diḏa w d Ṭur ʕAbdin yo. Hawir diḏa kito məqdar d arbʕi qəryawoṯo.
074. Harke ḥa, ayko d maʕle riše, knəflo ʕayne ʕal ʕito.
075. Bi qaḏ̣a buxxa kito šeṯ ʕitawoṯo, d kul ṣafro w ʕaṣriye d kmiṣale bənne. U ʕulmayḏa ġalabe mhayəmno w mṣalyono yo.
076. Kiba ḥa ḥasyo, tre xoriye w hul ʕaṣro qaše.
077. Kul mšiḥoyo harke kəmšayəʕ ann abnayḏe li madrase di ʕito.
078. An naʕime kyəlfi ṣlawoṯo, qole w qraye səryayto. ʕAm haṯe ste kəzzən lu maktab tərki ste.
079. U ʕulmo di qaḏa ṣanʕatkar w ranǧbar yo.
080. Aġlab mənne zəfkar, tarzi w dəščiye ne.
081. Az zəfkar d Məḏyaḏ bi ṣanʕaṯṯe du semo mašhur ne.
082. Maye qaloʕe w baxčawat layto b Məḏyaḏ.
083. Hawirdor di qaḏ̣a ṭuro našifo yo.
084. Aġlab kul kas kətle karmo w kmo arʕoṯo.
085. Mak karme ksaymi ḥəlyawoṯo: dibəs, ʕəqude, pastəq, abšoṯo, ḥarire w ḥamro.
086. Mann arʕoṯo ste kul ḥa kəmdabər u qut di šato.
087. Bu karano kul kas kmamən aḥ ḥeṭe, a sʕore, u pačək, u daḥno, a ṭlawḥe w ak kušnayḏe.
088. U pačək w u daḥno w ak kušne w a sʕore kubənne lad darmala w laq qanyone.
089. Bəlxaṣṣa kobi ak kušne laq qanyone, lašan d obi ḥalwo zəd.
090. U qayṭo d Məḏyaḏ w da dkoṯani kfoyət ġalabe šaḥuno.
091. Me d maye qaloʕe w ʕaynoṯo layto, ḥšaw, kul šato Məḏyaḏ w aq qəryawoṯo laf u payəz kmafiti maḥṭašiye.
092. Kul bayto, kətle gubo d maye w mu gubano kmaqḏ̣e u ḥtəyač dam maye, d kətle.
093. U saṯwo isa kfoyət qarušo w b hawa našəfto.
094. Bəṯr me d fayəšno tre yawme d Məḏyaḏ, azzino l Mor Gabriyel.
095. Mor Gabriyel ʕəsri kilomatrowat raḥuqo m Məḏyaḏ yo. Laf u ǧunub d Məḏyaḏ yo.
096. M Məḏyaḏ hul Qartmin i qriṯo azzano bu qamyon.
097. M Qartmin hul li dayro ste kibe fəlge d saʕa bu halxo.
098. U darbo, d azzano buwe mhalxone, kule ṭarəšyoṯo w kašat yo. Ḥaṣəli: qarʕe d ṭuro yo.
099. Bi darga barayto di dayro aṯən tre dayroye, mərrallan: "Brax maṯyayxu!" W mawsəqqallan l laʕləl.
100. Hani, d azzano, uno w aḥuni qašo Samuel w ʕayle, m Ṣṭambəl wa.
101. I dayro bayn ṭurone, d baluṭe ʕamərto yo.
102. Kiba ḥa rišdayro w tre dayroye, šarwoye.
103. Ad dayroye ḥaṯani b lalyo w b imomo kmafiti u waxt dəṯṯe bi ṣluṯo w bi ʕabade.
104. Bu qayṭo ste kmalimi an naʕime suryoye, d kit b hawir di dayro, kmawləfi lan naʕimani taʕlimi masiḥi w ṣlawoṯo.
105. Bəṯr m Mšiḥo,b tloṯmo əšne, i dayraṯe bənyo.
106. ʕAl u mamro d waṯiqat, d kito b iḏo, i ʕmara di ʕito hawxa hawyo:
107. Malaxo Gabriye bu ḥulmo ḥze l Mor Šəmʕun, u dayroyo, d kətwe bu ṭurano ʕabodo.
108. W madilele ʕal i dukṯo du qadišo, aydarbo gədmisəm.
109. Lu malaxo madile u yurxo, u fuṯwo di ʕito w u ʕulyo du hayklo.
110. I kefo, d madilowa, u ʕulyo du hayklo, fayišo mədde yarəxto bi hawa mʕalaqto.
111. I ʕuǧubaṯe hawyo sabab li zəyara du ʕulmo mhayəmno.
112. Bu waxtawo u malko dab Bəzantiye, kətwole barṯo, əšma Teodora.
113. Hiya ste aṯyo li zəyara du qadišano w maʕmallala quṣro ǧiran di ʕito, m traḥṣar qaṭat.
114. U quṣrano hul l uʕdo kfoyəš. Bal a tre, tloṯo qaṭat ʕloye, hayidi.
115. U qṭoro w i došama du hayklo di ʕito mraṣʕo bam mozayəq w bu dahwo yo.
116. ʕItaṯe bu waxt diḏa hawyowa markaz das suryoye d Ṭur ʕAbdin.
117. Hul l uʕdo ste kuṯela m ġalabe dəkoṯo zayore.
118. Bi šato dann alfo čaʕmo, šeṯ w ḥamši lu ḥasyo d Məḏyaḏ Ḥasyo Iyawannəs Afram w li ǧamaʕa ḥzalle nuhro, d fayəd ʕəl mu hayklo di ʕito.
119. Hul l uʕdo kowe teḏmroṯo ʕal iḏe du qadišano.
120. B gawe di dayro kito owad, d gʕəbdiwo bənne ad dayroye. Ann owadani, d kumanno, latte farq, m mʕare naʕime, d kowən b šenawoṯo.
121. Bu lišono dad dayroye kmitamər lann owadani qeloyoṯo.
122. Karəxno ḥḏo b ḥḏo, baq qeloyoṯani.
123. Kul qelayto anǧax kʕurela ḥa ənsan w bas.
124. Kul dayroyo, yaʕni ʕabodo, kʕubarwo l qelayto mani w ʕubadwo u yawmo kule.
125. Hawxa ste ad dayroyani lə nəfqiwo l bayn u ʕulmo.
126. Kito odaye rabṯo w bu falgayḏa farše d kefo rabṯo.
127. I faršaṯe, i ṣufraṯṯe w i odaye ste i dukṯo du muklaṯṯe wa.
128. Laǧan am maye du štoyo ste ad dayroye səmmanne taḥt i arʕo gubo d maye ġalabe rabo.
129. ʕAyn bu šəkəl d Yarabatan Ṣaray, d kito b Ṣṭambəl.
130. M lalʕəl kətle femo, ḥatta am maye d məgroši bas ṣaṭle.
131. M xaṣra ḥreto ste kətle femo, xd u tarʕo, kməʕballe.
132. Mu tarʕano ʕabirina l lawġul.
133. U gubo malyo maye we.
134. U yurxayḏe kibe traḥṣar mətrowiye, u fuṯwayḏe ste tmənyo mətrowiye. U ʕulyo ste kibe tmənyo mətrowiye.
135. Lawġul lə bnalle, bale bu goman diḏi kibe tmone aw ḥṣar stuwan wayaxut qaʕdat mi arʕo du gubo hul lu qṭoro. Lawġul du gubo ʕayn b taškil d bayto yo.
136. Bi dayro fayišina yawmo, bəṯr daʕirina l Məḏyaḏ.
137. I saʕa šwaḥ b lalyo nafiqina mi dayro, mhalaxlan hul Qartmin, i qriṯo.
138. B Qartmin nṭəllan məqdar d falgi d saʕaye l makina mede, d məblolan l Məḏyaḏ.
139. Nṭəllan, nṭəllan, lo fayət, lo qamyon w lo taqsi.
140. Bale yabo harke, taqsi mən šuġlo kətle?
141. I saʕa tmone, aḥna hawxa ḥzelan, m ruḥqe kaṯi qamyon, malyo qayse.
142. M darbe d fayišina bu ṭurano d aloho l alo, kayəs me d ruxina ʕal aq qayse w əzzano l Məḏyaḏ latwo.
143. Bi gavayo maklelan u qamyon w yasiqina ʕal qarʕe daq qayse.
144. Am məsafirisa marwxilan b šufer maḥalli w i zuḥṯo, d mafətli u lalyawo ʕal qarʕe du qamyon, b tə dukṯo lo mafitoli.
145. Čunki aq qayse taḥtayna kmihozi, əšmo d məʕwəǧ u qamyon ste, muḥaqqaq gqəlbinawo.
146. Ḥaṣəli: ḥamməš w arbʕi daqayəq bu karano qṭəfina mi zuḥṯo. Bale l aloho maṣṭallelan w maṭina saġ salim l Məḏyaḏ.
147. B lalyo haman bdelan bu šqolo daḥ ḥəkkoyat.
148. Kubaʕno d məstafadno mu alaktrik, mu sabab b lalyo w bas, kqoyəṯ. Hawo ste hul li saʕa traḥṣar.
149. I saʕa ma ḥṣar hul la traḥṣar, m Məḏyaḏ, Xori Noʕman məllelan ḥəkkoye tarte w mṯabtili bi makina du šqolo du ḥəs.
150. Xori Noʕman, u aṣlayḏe mi Kfarze, i qriṯo, yo.
151. Kibe arbʕi aw ḥamməš w arbʕi əšne, d aṯi mi qriṯo l Məḏyaḏ. ʕUmre kibe ḥamši əšne.
152. Me d koḏəʕ u lišono oromoyo ste, balki bi ǧġaliyayḏe gfoyət əšmo d xabre m du lišono du kṯowo.
153. Iḏa d šəmʕutu mene xabre daq qəryawoṯo ste, kubaʕno, d mamṭetu l bolayxu, d kətyo m Kfarze.
154. Deri yawmo naqqa ḥreto uno, aḥuni w Xori Noʕman w am məsafirayḏan d Ṣṭambəl markelan pəqap w bdelan bu kroxo daq qrəyawoṯo.
155. Awwəl qamayto azzano l Ḥaḥ i qriṯo.
156. I qriṯaṯe mak karmayḏa w mab baxčatayḏa ġalabe basəmto yo.
157. Kmiḏoʕo, d kətyo walaye ʕatəqto, mu sabab d heš kfoyəš biya aṯarat w banniyat rabe, bale kulle hayide ne.
158. Kiba ʕito m du waxt dab Bəzantiye, ġalabe rabṯo. Bale uʕdo žġayni ma syoġonayḏa lo fayəš mede.
159. Bal kito i ʕito di Ndaṯaloho, hul l uʕdo kmaḥfəḏ̣o u šufrayḏa w i ṣanʕayḏa.
160. Kətla qubbe mrabbaḥ. Bann arbaʕ foṯoṯayḏa kito qəštoṯo mnaqše mak kefe.
161. Gawe di ʕito bu šəkəl du ṣlibo yo.
162. ʕAl u mamro, u bənyono di ʕito hawxa hawi: a mġuše d zərre Mšiḥo, bəṯr lo daʕiri ʕal Hirodas w daʕiri b darbo ḥreno, aṯən laf Ḥaḥ w mafətte u lalyaṯṯe harke.
163. ʕAl i muʕǧəza, d maḥwilelən lu kukwo, harke səmmanne dukṯo di ʕabade.
164. Bəṯr fayət waxt ġalabe biya, u malko dab Bəzantiye Anastas laǧan u əkram di xaṭəraṯe bi dukṯo di maʕbadaṯe masəmle i ʕito, d kəmbaḥasno mena.
165. L ḥaqiqa i qəbba di ʕito w i ṣanʕa, d kiba, kṭowe u ḥzoyayḏa.
166. Bi dʕərto d daʕirina l Məḏyaḏ fayitina l Zaz i qriṯo. Zərlan u qadišo Mor Diməṭ.
167. Zaz i qriṯayḏi yo, kiba əšti bote d nafšoṯo di qriṯo kulle suryoye ne w kulle kməǧġoli ṭuroyo.
168. Mor Diməṭ m ruḥqe kšobəh laš šatowat d ortačaġ d Ourupa.
169. Bəṯr fayitina li Kfarze, m tamo azzano l Ṣaləḥ. Ṣaləḥ qriṯo, kiba əšti bote d nafšoṯo. Suryoye anǧax kiba, ḥamšaḥṣar bote.
170. B Ṣaləḥ kito i ʕito d Mor Yaḥqub u Ṣalḥoyo. ʕIto ġalabe rabṯo w i ʕmarayḏa ste, hul d əmmət la bas, ḥliṯo yo.
171. Bale uʕdo layba lo qaše w lo šamoše. Mu sababano yaqəḏ lebi ʕal i ʕito ḥliṯaṯe w ʕal i ǧamaʕayḏa. ʕAyni yawmo qum ṭwoʕe d yawmo maṭina l Məḏyaḏ.
172. Hul larke, haka kayiso, haka ḥarbo maḥkeli ʕal ad dəkoṯo, d azzanulle. Harke kubaʕno, d umanno hano ste: lə mbaḥasli m ġalabe qəryawoṯo ḥrene, d fayitina aʕlayye w ḥzallan, xəd Bote, ʕərnəs, Aḥlaḥ w Sayra.
173. Uʕdo kubaʕno d maḥkeno əšmo mam maḥkəyone, daḥ ḥəkkoyat, d msaǧeli bi makina du šqolo du ḥəs.
174. Bu šqolo du ḥəs awwəl naqla bdeli m Xori Noʕman.
175. Xori Noʕman, asas, kfarzoyo yo. ʕUmre kibe ḥamši əšne. Kibe tleṯi, arbʕi əšne, d aṯi m Kfarze l Məḏyaḏ.
176. I ʕito, d kəmṣale biya, kmitamalla Mor Barṣawmo.
177. Bu qayṭo, bəlxaṣṣa bu təšrən Məḏyaḏ ġalabe basəmto yo.
178. B lalyo, bəṯr m ḥšəmto huli xabro lu xori w tavda naḥitina li diwanxana d Mor Barṣawmo, lašan d msaǧanno awwəl ḥəkkoye.
179. Kibi d umanno, Məḏyaḏ, heš awwəl naqqa ḥzela makina du šqolo du ḥəs. Mu sababano ayna, d šaməʕ, kito makina hawxa b Mor Barṣawmo, u ḥa, d maḥšamle, naḥət l gabayna.
180. ʕAm u qyoṯo du alaktrik u šarit di makina bdele bu bromo.
181. Awwəl naqqa ʕal ǧarabun šqili ḥəs d kmo naʕime, d mərre qole, w ḥəs d kmo sowe, d lə ḥzalle mede hawxa, b ʕumrayye.
182. Xəd šqili u ḥəsaṯṯe bəṯr b šawṭo mašmaʕli ḥəs dəṯṯe bi makina, kul kas mdamər.
183. Mu sababano am məštəriyayḏi b lalyo w b imomo zaydiwo. Lalyo b lalyo zaydiwo, ḥatta maṭi l daraǧe mu qalabaləx, haw qudannowo šuqanno ḥəs, xəd i ʕade.
184. I saʕa hul la traḥṣar bu lalyo anǧax ʕudinawo.
185. Čunki i muʕǧəzayḏan anǧax ʕam u qyoṯo du alaktrik kbədyowa w ʕam u ṭfoyo du alaktrik xəlṣowa.
186. Tloṯo, arbʕo yawme b Mor Barṣawmo ʕam am maṣəṯone w a mfarǧonayḏan, msaǧeli m Xori Noʕman kmo ḥəkkoyat.
187. ʕAm u šqolo du ḥəs mṯabatnowo qole w zməryoṯo stene.
188. B lalyo naqqawoṯo mašmaʕnowo laḥ ḥaḏ̣irayḏan, aq qole wa zməryoṯani. Kul, d šəmʕiwo, məfṣəḥiwo w zaydiwo.
189. Maʕlum yo b lalyo bu qayṭo u ḥəs kəzze ġalabe.
190. Məḏyaḏ ste, nəhaye, qaḏ̣a yo w kul kas harke b lalyo bu qayṭo, kdoməx ʕal an nigore w bad durtoṯo.
191. Mu sababano hawirdor diḏan kul kas ʕal i gorayḏe yutawwo ʕam i kəflayḏe w mabramwo aʕne laf elayna w mṣanṭiwo u mede, d kəmmo i makina. 
192. Ḥatta b imomo qəsm mu ʕulmo mšayliwo meni, b lalyo ayko gduweno.
193. Lašan hənne ste ʕal u goranawo d saymi ḥarake.
194. Ya oṯən lu bayto, d kətno, aw l ǧiran du bayto, d kətno.
195. Mlewoli ḥa šarit xuṣuṣi zməryoṯo, ʕarabi d Murde, w muziq du dans.
196. Ġalabe dan naqqawoṯo ʕal u muklo futaḥnowo a zməryoṯo w u muzig du dans.
197. W maʕlenawo u qadaḥ ʕal u šaraf.
198. Bi wasilaṯe qəsəm šutewo w huwanwo sarxoš. Qəsəm qamwo lu rqoḏo, ḥatta maṭino l daraǧe d as sowe w aq qaše, d maydi li makina w l uno d ubilan darbo l Murde.
199. ʕAm haṯe kul kas mamnun we. Ham mkayfinawo w ham ʕudinawo.
200. U ʕwodo, d kumanno, latwe šuġlo di katfo yaquro. ʕəbara mu ṣənoṭo daḥ ḥəkkoyat w mu səǧolaṯṯe we, u šuġlayḏan.
201. Bəṯr me d mkameli šuġli ʕam Xori Noʕman, karəxno ʕal ġayr maḥkəyono d ḥəkkoyat.
202. Aḥna hawxa, kul ḥa fayəš, kubeli əšmo m dam maḥkəyone mbayne.
203. Kul kas kulewo ʕal Ḥanna Həndoke, yaʕni ʕal Ḥanna Gunay.
204. ʕAl u ray d ʕumum dʕeli u Ḥanna w məllile: "I qaḏ̣iye haṯe baṯe yo. Kubaʕno d maḥkət kmo ḥəkkoyat w msaǧannolən bi makina du ḥəs."
205. U Ḥanna awwəl naqqa lo mətyaqalle. Huwe omər balki m da b ḥanak kumarnole.
206. Maḥwilile i makina, mašġiloli, mašmaʕlile u mede, d kətwo ba.
207. Kḥoyər, mə ḥoyər? I makina šrolo, kəlla kməǧġolo səryoyo.
208. U ḥəs ste latyo nuxroye luwe. U ḥəs du xori we.
209. B ḥarake d ʕayəd diḏe, omər: "Yabo, mqadəm i makinaṯe laf arke, d ḥuzena, mə šəkəl yo!"
210. Uno, haman, mawfaqli u məqrofon w maḥətli qum feme.
021. W u Ḥannayḏan hulela qərren w bdele kzomər kurmanǧi.
212. "De", — omər, — "mašmaʕli u mede, d zməlli!"
213. Darḥal mašmaʕli ḥəs diḏe.
214. M ʕaynoṯe w mi ifade d sappoṯe kmibayanwo ki, dawi ġalabe mamnun.
215. Huwe mamnun w uno mamnun w, d kmaṣiṯi, mamnun wayne.
216. Ḥaṣəl: uno w u Ḥanna hawina ḥawrone, aḥunone.
217. Ayko duwenowo, u Ḥannayḏi ste huwe wo ṭamo.
218. U Ḥanna Kfarzoyo yo. Hani kibe ḥṣar əšne, nqile u baytayḏe l Məḏyaḏ.
219. Kibe b arbʕi aw ḥamməš w arbʕi əšne.
220. Kefči yo, zamoro yo, šamošo yo, maḥkəyono d šarrat yo.
221. I ṣanʕayḏe latyo balli. Kule mede koṯe mene.
222. Bale, d mšaylutulle, gdomər: "Təǧǧar no."
223. Ḥaqiqatan ste ksoyəm taǧara du ʕamro, dag galde, dal luze w d mən, d əbʕutu.
224. I naqqa d lə kmiwafəq bi taǧara, kəmḥaləq ruḥe li qačaxčiye.
225. Kmamṭe mal, qačaġ m Suriya, kəmšayəʕ l Suriya, ḥaṣəl: yaman yo, lə kyotu raḥa.
226. Hulan qarar, d u Ḥanna d maḥke w uno d šuqanno ḥəs diḏe li makina.
227. U Ḥannayḏi yatu ʕal u kursi, mḥalaqle barko ʕal barko, mədle li masbaḥayḏe i səməqto b iḏe i čappiye, maḥətle i ǧġarayḏe b feme, əšmo mʕamaṣle ʕaynoṯe w ḥəlle raḥuqo, raḥuqo w bdele bi ǧġaliye.
228. Ġalabe rḥəmwoli i ǧġaliye du zlamano.
229. I naqqa d maḥkewo, ġalabe ǧəddi w yaquro we.
230. Lo ḥarwo bi xaṣraṯe w lo baṯe.
231. Hedi hedi hazwo qarʕe laq qəddam w laxalf.
232. Freḏo b freḏo makraxwo l masbaḥayḏe w b lebo karubo gurašwo u duxono d ǧġarayḏe.
233. U Ḥanna, zəd maḥ ḥəkkoyat ubaʕwo d zomər w d šuqanno a zməryoṯo, d gzomər li makina.
234. Kul d mkamalwo ḥəkkoye, zumarwo zmərto ste.
235. A zməryoṯayḏe kurmanǧi wayye.
236. I naqqa d mašmaʕnowole ḥəs diḏe, ġalabe busamwole.
237. L ḥaqiqa ste, basimo zumarwo.
238. Bəṯr mu Ḥanna šqili u saloġ du Šibe.
239. Kul kas Šibe kumalle b Məḏyaḏ. Bale, uno, klozəm, d umanno u əšmayḏe di maʕmuḏiṯo: Šabo Aġərman.
240. ʕUmri du Šibe, kibe ḥamši əšne.
241. L aloho hulele yurxo, hul d əmmət la bas.
242. U aṣlayḏe Ḥabsoyo yo.
243. Bi ʕito d Mor Barṣawmo huwe kmakrəx i tapske dak kallat.
244. Zlam ġalabe ḥanakči yo w kṭoʕən u ḥanak.
245. I naqqa d ʕuǧaznowo, mqafenowo u Šibe.
246. Kmo naqqat uno w huwe w Xori Noʕman w Šamšo ʕAdo, yaʕni ʕAbdullah Onar, azzano lak karme w law warze qariwe.
247. W məblinawo u baṣro, u laḥmayḏan w əzzanowo.
248. U Šibe mbašalwo u baṣro ʕal i nuro, samwole kabab w aḥna əxlinawo.
249. Qaṭʕiyan l uxalwo aʕmayna.
250. Mšaylinawole, umarwo: "Hawxa, iš ṭaw, kmuḥeno i darbo ʕal u kabab, hawxa, iš ṭaw, kəmnaqeno ap parčayat kayise du baṣro."
251. Hano, u Šibe, kəmmile, ḥile lə kmisamwo aʕle.
252. Kul naqqa aḥna mazʕminawole lak karme.
253. Naqqa ḥḏo məllanle, əmmina: "Šibe, haqqayəṣ kmaʕzminalux, naqqa hat ste səmlan ʕazima mede!"
254. Maḥətle at tarte iḏoṯayḏe ʕal at tarte ʕaynoṯayḏe w omər: "Haṯe w lo mede!"
255. Omər: "Kətli zoġo balako, smaqrono, rabo, taqino. Hani šato d ksamnole darmala, fəde howe laǧanayxu! W ema d əbʕutu, bu amraṯxu yo!" Omər: "ʕAl aʕ ʕayne!"
257. U yawmawo mqafelan u Šibe. U Šibayḏan kəlla foṯe qaləbto.
258. "Mə xer?" - mšayelan. Omər: "Ġalabe mnakfo no qumayxu!"
259. U zoġayḏi, me d kətwe kayiwo, lo karixo iḏi aʕle, d nuḥannole.
260. Mu sababano u sozayḏi, lo b amriti l aṯi b dukṯe."
261. əmmina: "Ġamo layto. Hul d nuyaḥle!"
262. Fayət kmo yawme biya, uno daʕənno l Murde. Bəṯr naqqa ḥreto hawi, lazəm, d əzzino l Məḏyaḏ. Awwəl d naḥətno mu otobus, nafilo ʕayni ʕal u Šibe, marḥablan.
263. Deri yawmo ḥzelan ḥḏoḏe. Mawbeli l Mor Barṣawmo, lašan d maḥke ḥəkkoye w d šuqanno ḥəs diḏe li makina.
264. Hul d mṯabatli mene i ḥəkkoye d Zine Wazira w Badrxan, mqarəm lišoni bu mamro.
265. Ham kəmʕaǧəl w ham komər xabre ġalabe nuxroye, tərki w kurmanǧi w ham kəmḥaləq xabro lano w lano.
266. Huwenowo maǧbur b iḏi, d maklenowo feme, i naqqa d ṭurenowole sarbast, fuyarwo bu mamro.
267. Umannowole: "Lə mʕaǧlət!" Umarwo: "Bagəm! D lə mʕaǧanno, laybi maḥkeno." Naise mkamelan i ḥəkkoye.
268. Naqqa ḥreto mamṭelan u xabro ʕal u zoġo.
269. Omər: "U zoġo w lo mede! Kəlle kef kef diḏe yo.
270. Bi qalṯo ksoyəm taʕlim a kṯoṯo w kəmšayəl b kef dəṯxu."
271. əmmina: "Flan yawmo, mḥayḏ̣ere!"
272. Azzano u Šibe, omər: "Ašər, aṯti b Murde yo, d lo šuqanno mene musaʕada, laybi daqno ṭafre du zoġo."
273. Deri yawmo azzano l gabe dlo xabro w bayne ḥḏoḏe uno w u xori əmmina: "Iḏa d ḥuzena zoġo mede bi durtayḏe, ya gmuḥenale čugan mede, wayaxud kefo, d msaqṭinale. Balki hawxa d oṯe qm u zoġo!"
274. Azzano, šamiʕinawo u abro ste, d kətwe kayiwo.
275. Bi wasilaṯe ste gsamnowo u abro mʕayana w gdubenowole ad darmone ste b balaš.
276. ʕAbirina b darga, d kətwa m qayse.
277. Mhalaxlan bi durto, ḥzelan zoġo, kəlle kmahzəm m qumayna.
278. Mḥelan kefo tarte buwe, lə mṣafelan mede.
279. Kəmmət balki, lu Šibe məllele: "Flan kas! D oṯən, hul d oṯe menux mahzəm!"
280. ʕAl u ḥəs u Šibe nafəq lu tarʕo.
281. ʕArše, me d latle b feme, i ǧġaliyayḏe əšmo latwa faṣiḥ.
282. Omər: "L mən? Lu zoġo aṯutu?" əmmina: "Lo! Aṯina li zəyarayḏux."
283. Omər: "Mšayaʕli adyawma u zoġo l Ḥabsəs."
284. ʕAbirina l lawġul, yatiwina əšmo. Huli kmo darmone, d kətwayye luzum, lu abro, d kətwe kayiwo, w nafiqina, ṭləblan xaṭər minayye. Aḥna bu tarʕo, msəkle b druʕi, omər: "Mi ǧiha du zoġo lo saymət maraq!
285. U yawmo d əzzux l Murde, gduṯeno l su otobus, gnuḥannoluxyo." W heš ste gnuḥalle.
286. Bi dʕartayḏi dat tarte kore l Məḏyaḏ, lazəmli šarit. Haman kṯuli maktub lu mʕalləm l Ṣṭambəl, laǧan u šarit.
287. Bəṯr, b šabṯo, aṯili tre šaritat m Ṣṭambəl.
288. Deri yawmo azzino l Məḏyaḏ, huli xabro l kmo maḥkəyone ḥrene w mšayaʕli xabro l Kfarze, bəṯr u Yusuf Malke Asmar w Šabo Goz.
289. Bəṯr b tre yawme aṯən ad daʕyayḏi.
290. Awwəl lalyo u Gabro, yaʕni Gabro Demər, omər: "Uno kubaʕno d maḥkeno i ḥəkkoyayḏi!"
291. W bdele, maḥkilelan i ḥəkkoye daḥ ḥayyat šaʕuṯe.
292. U Gabro Nəḥloyo yo. Anḥəl qriṯo me d Məḏyaḏ yo.
293. U zlamano kibe abre d tleṯi əšne.
294. Bəṯr mu Gabro aṯyo i ṣira lu ʕAziz.
295. ʕAziz Orumveren Məḏyoyo yo, faqat b Suriya fayəš.
296. Bu waxt du Fransa, d kətwe b Suriya, hawiwo ʕaskar lu Fransa tamo, ḥatta yaləf əšmo d Fransawi.
297. Məǧġelan əšmo fransawi ʕam ḥḏoḏe. Bi ǧġaliyayḏe kfoyət ġalabe xabre ʕarabi, mu sabab d ʕayəš ġalabe əšne b Suriya.
298. Bəṯr mu ʕAziz Šamšo ʕAdo, yaʕni ʕAbdullah Onar, omər: "Uno ste, kətli ḥəkkoye, kubaʕno, d maḥkenolxuyo."
299. U lalyawo l Šamšo ʕAdo maʕzamlelan l gabe, lu bayto w maḥkilelan i ḥəkkoyayḏe.
300. Šamšo ʕAdo šamošo swiʕo d Mor Barṣawmo yo.
301. Ḥəs diḏe ġalabe basimo yo, ḥatta məllewolan kmo qole suryoye u lalyawo, w msaǧliwoli bi makina.
302. Me d lo fayəšwoli šarit, deri yawmo hawino maǧbur, d suyanno aq qole du šamošo mu šarit di makina, ḥatta d šuqanno ḥəs du Yusuf Malke Asmar li makina.
303. Šamšo ʕAdo abri d ḥamməš w tleṯi əšne yo. B Məḏyaḏ hawi w Məḏyoyo yo.
304. I ǧġaliyayḏe tam d Məḏyaḏ yo, bale kfoyət xabre bi ǧġaliyayḏe oromoye, me d koḏəʕ u lišono ʕatiqo səryoyo w xabre tərki.
305. Yusuf Malke Asmar ḥaqiqatan maḥkəyono zor yo.
306. Bale aḥ ḥəkkoyat, d koḏəʕ, u aṣlaṯṯe kurmanǧi yo.
307. Mu kurmanǧi kəmtarǧamme lu suryoyo w kmaḥkewolanne.
308. Mu sababano bi ǧġaliyayḏe kfoyət ġalabe xabre kurmanǧi.
309. Yusuf Malke Asmar, kibe b əšti əšne. Kfarzoyo yo.
310. Xuṣuṣi aṯi mi qriṯo, laǧan d maḥkelan čirokat. "Čirokat" m feme manqul yo.
311. I naqqa d maḥkewo, m lebe kule umarwo.
312. Xabro bəṯr u xabro, ǧumla bəṯr i ǧumla, xd u šiʔər qurewo.
313. I naqqa d maḥkewo kurmanǧi, heš zəd basəm w b ṭaʕmo maḥkewo.
314. Bi ḥəkkoye umarwo šarrat. I naqqa d əṯyowa ṣira, zumarwo ste.
315. Bale malasaf mu kurmanǧi lə msaǧeli mede mene, anǧax lu suryoyo, u mede, d mtarǧamle, msaǧeli.
316. Mu sababano baḥ ḥəkkoyatayḏe kito dəkoṯo d šarrat w d šiʔərat xalye.
317. Čunki u turǧomo dani lu suryoyo ṣaʕbo yo w klozəm waxt.
318. Šabo Goz, hano ste, ʕam Malke Asmar aṯi m Kfarze.
319. Huwe ste m ʕayni qriṯo yo, kibe b ḥamši əšne bi ǧġaliyayḏe ste kfoyət ġalabe xabre kurmanǧi.
320. Bi natiǧe kḥuzetu am maḥkəyone daḥ ḥəkkoyayḏan, i akṯariyaṯṯe Kfarzoye ne.
321. Ġalabe karyo maḥkeli ʕal Murde, Məḏyaḏ w aq qəryawoṯayḏa.
322. Heš kit ġalabe xuṣuṣat, d mitaḥkən b ḥaq da dkoṯani, bale uno b haqqayṣ kməktafeno.
323. Išallah, dowe naṣib, u yawmo mede, d zayrutu a dkoṯani.
324. Muḥaqqaq, zəd gduwalxu maʕlumat b ḥaq da dkoṯani.
325. Ya myaqro mʕalləm! Məḏyaḏ w aq qəryawoṯayḏa kulle knəṭrilxu bann arbaʕ ʕaynoṯo.
326. Hwawu amin, u yawmo d əzzoxu l Məḏyaḏ, ʕal ak katfoṯo gməṭʕonutu!
327. I naqqa d məǧġolutu suryoyo ʕam an noše da dkoṯani, hala ʕam an noše daq qəryawoṯo, m fṣiḥuṯaṯṯe ʕaynayye gdəmʕi.
328. I naqqa d maḥkenowulle aʕlayxu w d umannowo: "Zlam sowo w ažnabi kməǧġəl bu lišonaṯxu", — miʕaǧbiwo meni.
329. əmmiwo: "Aydarbo kəmmət hawxa?" Mu sabab d hənnək ste kəḏʕi u lišonano b briṯo, žġayni mənayye w mann abnaṯṯe nošo lo kuḏaʕʕe w lə kməǧġele.
330. Uʕdo hatu laǧanayye, ham babo w ham aḥuno hatu.
331. A kṯowe, d gkəṯwutu bu lišono ṭuroyo, l kulayna xaṭəra, d lə kməṭʕoyo hul lu mawto, gdowən.
332. Aloho mawrəx ʕumrayxu w mazəd u tamṯil dəṯxu!



======
Ritter: 012. B_Mḏ Zwei Kirchliche Feste.txt
001. Afandim bəṯr mi ǧġaliye dann ere (da ḥmore) d Sleman Maskobi gdumanno ʕal aʕ ʕeḏayḏan di ʕito das Suryoye. Latyo mnasəb, dowən b ḥa šarit, faqaṭ mi maǧburiye gdumanno.
002. Fanṭiquṣṭi: u Rəššayəš. Bu lišono rasmi gmitamər Fanṭiquṣṭi bayn u ʕulmo: Rəššayš.
003. I məʕne du Rəššayš: kəṯyo mu ryošo dam maye.
004. Fuṭruṣ u šliḥo, u yawmo, d naḥito i ruḥo qadišo lat talmiḏe, maʕmaḏle zəd m tloṯ alfo noše waṯani w simile Mšiḥoye.
005. U ʕulmo, i naqqa d ḥzele, i ʕuǧube di ruḥo qadišo, mhaymanne w hawən Mšiḥoye.
006. Šəmʕun Faṭruṣ nafəlwo aʕle, waḏ̣ifa rabṯo.
007. I waḏ̣ifaṯe ste, u tuʕmiḏo d haqqayəṣ noše we.
008. Ḥa b ḥa u tuʕmiḏo d tloṯ šaxṣat kmisəm taqdir ki, d latyo hayyən.
009. Mu sababano Šamʕən Faṭruṣ mqadašle maye du tuʕmiḏo w ġəṭle bayn am maye mqadše parrat d ilono yaroqo. Gabayna, sas Səryoye, kḥəšwina, d kətwayye parrat d gawze yaroqe.
010. W rəšle am maye mqadše ʕal u ʕulmawo kule. W hawxa kulle b ḥḏo naqla mtaʕmiḏi w hawən Mšiḥoye.
011. Šubḥan li ʕadaṯe bi ʕitayḏan bu yawmo du Rəššayš u kuhno kmoyəd parrat yaroqe d ilono — bəlxaṣṣa du gawzo — w kġaṭṭe bam maye qadiše w bi ʕito kroyəṣ ʕal a mhayəmne.
012. Bi aṯnaṯe ste yaʕni i naqqa d k royəṣ am maye qadiše ʕal u ʕulmo, komər i duʕaṯe:
013. "Niṯe ruḥo qadišo, nagen ʕal ḥaḏ ḥaḏ menxun!"
014. B Məḏyaḏ u ʕedano ġalabe kətle qime w kram.
015. Kul kas bu yawmano, bu zabuqo kroyəš maye ʕal u ḥreno.
016. Bəlxaṣṣa i ʕadaṯe bayn an naʕime marġub yo.
017. I məʕne du Rəššayš marke kətyo.
018. Ak kuhne w u ʕulmo qaroyo kqorən lu yawmano u mbarxano Fanṭiquṣṭi, bale lišono du ʕulmo ʕal u xabro du Rəššayš heš ṭaw kkorəx.
019. Aṯina li Zəlzaqoye. I zəlzaqoye yaʕni u isoqo d Moran Mšiḥo li šmayo.
020. I Zəlzaqoye xabro, d kmitəstaʕməl bayn u ʕulmo, d kməǧġəl, ṭuroyo yo.
021. Zəlzaqoye kəṯyo mu sloqo.
022. U isoqo d Moran Mšiḥo li šmayo ʕeḏo m da tmənyo ʕeḏe moronoye yo. Aʕ ʕeḏe moronoye yaʕni aʕ ʕeḏe, d kətne ʕayəd d Moran Yešuʕ Mšiḥo tmənyo ne.
023. U Mawlodo, yaʕni u ʕeḏo zʕuro, u ʕmoḏo d Moran, ad Dənḥe. U ʕeḏo di Qəmto, u ʕedo rabo, i Sliquṯo, i Zəlzaqoye, Fanṭiquṣṭi, u Rəššayš. U ʕeḏo d Mṭale, i Maʕalto w u Šaʕno.
024. Zəlzaqoye b tərki kmitamalla "sallanǧak" wayaxut "ḥamak".
025. Kmiḥaləq ḥawlo ʕal fago d dawmo mede w bu rišayḏe d laltaḥ, kmitaḥət dawšak mede w ḥa kyotu ʕal u dawšakano w ḥa ste m laltaḥ ktofək hano, d kətyo bi hawa.
026. Hawxa ste bu ʕeḏo di Zəlzaqoye yaʕni di Sliqiṯo d Moran li šmayo, an naʕime b Məḏyaḏ ksaymi zəlzaqoyat w hawxa kəzzən w oṯən bi hawa.
027. U yawmawne səmli talafon l ḥawro me ḏiḏi, mšayeli b kef diḏe.
028. Məllile: "Aydarbo hat?" Omər: "Ġalabe kayiso no. Lbikoyo bi Zəlzaqoye dan naʕimayḏi no."
029. I naqqayo mʕamaṣli ʕaynoṯi w aṯyo i nəʕmuṯayḏi d Məḏyaḏ l boli.
030. Bu šawṭawo abəʕno duweno b Məḏyaḏ.
031. Duwenowo, duwenowo b Məḏyaḏ ste. Bale hayhat li nəʕmuṯayḏi aydarbo gdoʕannowo?
032. I naqqayo aṯi l boli u xabrano: "Ehu fugit irraparabile tampus."


======
Ritter: 013. B_Mḏ Briefe von Besim.txt
001. Ġalabe myaqro Prof. Dr. H. Ritter,
002. Maṭino lu bayto b salame.
003. Bəṯr me d ṯnəḥno šabṯo, adyawma gədəzzino l Məḏyaḏ w laq qəryawoṯayḏa.
004. I makina du šqolo du ḥəs koʕudo ġalabe šafiro w kšəqlo u ḥəs ṣafyo.
005. U wolt darke 220, maṯe w ʕəsri yo. Mʕayarli i makina l goran du woltano.
006. Harke i hawa fayiḥo, bale ḥa d omər di doġriye i walaye, yaʕni Murde, lo, bale aq qaḏ̣awat waq qəryawoṯayḏa našife ne.
007. Bu maktubayḏi da tre m Məḏyaḏ gdobenolxu maʕlumat ġalabe. Uʕdo haqqayəṣ bas yo.
008. Ġalabe kəmšayalno b kef dəṯxu.

======
Ritter: 014. B_Mḏ.txt
001. Ġalabe myaqro Prof. Ritter.
002. Šqili u maktubayḏux, ġalabe hawino mamnun.
003. Adyawma daʕənno m Məḏyaḏ w maq qəryawoṯo.
004. əšto šaritat kulle mlalli. 
005. Me d lə fayəš aʕmi šarit, adyawma daʕənno l Murde.
006. I makina koʕudo kayiso.
007. Fayəšno tam yarḥo d yawmoṯo b Məḏyaḏ w baq qəryawoṯo.
008. Mu ḥemo w mu toz u mede, d grəšli, laybi maḥkenoluxyo.
009. Xuzi, d l aṯət. D uṯatwo, gdowatwo ġalabe šapərza.
010. Kallat hič lo fayəš aʕmi.
011. Kətli niya d doʕanno naqla ḥreto, lian mqafelan bi qriṯo d Kfarze maḥkəyono mahər.
012. Uʕdo lo kallat fayəš w lo šarit.
013. D qədrət mšayʕatli tloṯo aw arbʕo šaritat, arbaʕmo aw azyad kallat, ġalabe gdowe kayiso.
014. Li heviye du ǧuwabayḏux no.
015. ʕAl aq qəryawoṯo w ʕal i fəqriyaṯṯe, i naqqa d oṯeno l Ṣṭambəl, gmaḥkenux.
016. ʕAm a šlomayḏi knošaqno iḏoṯayxu.

======
Ritter: 015. B_Mḏ.txt
001. Ġalabe myaqro Prof. Dr. H. Ritter,
002. Maṭili 500 noṭat, tloṯo šaritat w u maktubaṯxu. Hawino ġalabe mamnun.
003. Kḥozeno u lešonaṯxu u ṭuroyo bu taraqqi yo.
004. Adyawma gdəzzino naqla ḥreto l Məḏyaḏ w aq qəryawoṯo. Mu sababano u maktubayḏi balki gmiʔaxər.
005. Aloho d ṣobe ġalabe, gdowetu mamnun.
006. Ḥasyo Ḥanna kəmšayəl b kef dəṯxu.
007. Bal me d kətyo əšmo raḥatsəz w lišone yaquro, uʕdo laybe msaǧəl u mede, d mərxu.
008. Bəṯr b kmo yawme ənšallah d miʕadəl, i naqlayo gəmsaǧalno ḥəs diḏe.
009. Bay yawmani kohərgutu bu lišono ṭuroyo aw lo?
010. ʕAm u šlomayḏi knošaqno iḏoṯayxu. Fušu b šlomo!


======
Ritter: 016. B_Mḏ.txt
001. Myaqro malfono,
002. Yawme d ʕruto nafəqli šuġlo, laybi d uṯeno l gabayxu.
003. Aloho d ṣobe yawme d ḥamšo, bəṯr m falge d yawmo, gduṯeno. Nušaqno iḏayxu.

======
Ritter: 017. B_Mḏ.txt
001. Myaqro mʕalləm,
002. Lazəmli i maǧmuʕa, d huliwolxu.
003. Mu faḏ̣laṯxu mamṭawulla li kutupxane.
003. ʕAm u šlomayḏi...

======
Ritter: 018. B_Mḏ.txt
001. ʕEḏo brixo aʕlayxu w kul šato mʕayḏutulle b ṣəḥḥa w ʕafiya.

======
Ritter: 019. B_Mḏ.txt
001. Fṣəḥno li mṯaytaṯxu, d aṯutu b xer w salame.
002. Aloho d ṣobe yawme d ḥuššabo, d gdoṯe, bəṯr m falge d yawmo, gduṯeno li zyaraṯxu.
003. ʕAm u šlomayḏi knušaqno iḏayxu.

======
Ritter: 020. B_Mḏ.txt
001. Ġalabe myaqro malfono,
002. Šqili u maktub, d mšayaʕxulli. Hawino ġalabe mamnun. Naqla ḥreto kmaškanno u faḏ̣laṯxu d laf eli.
003. Bi mxabara, d səmxu w d gsaymutu m darbe l Almanya, zwənxu lebi.
004. Aloho madəmxu, ubalxu ḥaye yarixe w basime.
005. Uno uʕdo ftəḥli muʕayanaxana harke b Murde, kʕuwadno sarbast.
006. Škur m aloho u šuġlo latyo ḥarbo.
007. Murde ač čato u ḥemayḏa lə kmitaḥməl.
008. Kəmmutu am maye d Kučuk Su lə kməsḥe bənne mu ʕaǧaq.
009. Xuzi am maye, d lə kruḏ̣etu bənne, huwanwo b Murde.
010. Harke gabayna lo maye naḏ̣ife w lo čəpəl layt.
011. Naʕam kul bayto ḥšaw, kətle gubo, faqat kito ġalabe noše, d latte lo gubo w lo maye di walaye, yaʕni am maye, d koṯən bab buweri mu Ġurz.
012. Am maye dab buweri yawmo e, yawmo lo koṯən.
013. Gabayna kito ham gubo, d kətne am mayayḏe ǧamude w basime w ham am maye dab buweri.
014. U yawmo, d koṯən am maye dab buweri, aloho mhawən aʕlayna w ʕal u ḥa, d kit bu baytayḏe, maye hawxa!
015. I šawṯo kula w ḥa, d latle maye, khoǧəm lab bote, d kətte maye, kul ḥa tanagaye, šarbo aw ṣaṭlo b iḏe krohəṭ lam maye.
016. Mu sababano aḥna du bayto latte raḥa mi ǧihaṯe.
017. Bi dukṯo, d markeli i mʕayanaxana, lo maye d gubo kit. W ḥšaw, lo maye dab buweri.
018. Tasisat dab buweri kito faqaṭ kul yawmo, me d kḥoru mede bab buweri, maye, xd i ʕade, lo kuṯeli.
019. I naqla d klozəm, kəmšayaʕno u ṣanəʕ l saǧ ǧiran, kmamṭeli maye.
020. Xulaṣa kʕayšina dlo ləḏḏe.
021. ʕAm u šlomayḏi knušaqno iḏayxu.
022. PS. Bu maktubano kəmšayaʕnolxu ṣuwar, m d mṣawalli b Ṣṭambəl. Bu gomanayḏi lo ḥarbo nafiqi.
023. Heš lawili fərsa, d kuraxno Mərde, Məḏyaḏ w aq qəryawoṯo, ḥatta d gurašno ṣuwar.
024. Madam N. aydarbo yo?

======
Ritter: 021. N_Mḏ Koenigssohn und der Apfel.txt
(Besim:) Uʕdo m Məḏyaḏ Abuna Xori Noman gmaḥkelan ḥəkkoye. Šəmdi Mədyattan Abuna Hori Noman bize bir hikyae anlataǧak.
(Xori Noʕman): 1. Ḥa malko, kətwole baxča. Kətwole tloṯo abne. Bi baxčayḏe kətwowa ilono, ṭowo šafiro, ḥawušo.
002. Kul šato huwewowa ḥa ḥawušo bu ilonawo. Uṯewo ṭayro w nutašwo u ḥawušawo, u malko l uxalwole.
003. I šato ḥreto məllele lu abro rabo omər: "Nṭar u ḥawušo, ḥatta d u ṭayro d l oṯe, mobele!"
004. U abro azze d noṭalle. Lalyo daməx, aṯi u ṭayro, mobele u ḥawušo.
005. Me d hawi ṣafro, u malko aṯi li baxča, d oxəl u ḥawušo, lə ḥzele.
006. Kumalle lu abro: "Qay damixət?" Lə qadər d obe ǧuwab.
007. Bəṯr b šato ham lu ilono ṭʕəlle ḥa ḥawušo.
008. Məlle lu abro da tre: "Hat ste izux, nṭar u ḥawušo, ḥatta d lo oṯe u ṭayro, mobele!"
009. Bəṯr me d azze u abro da tre, hawo ste daməx, aṯi u ṭayro, mobele u ḥawušo.
010. I šato da tloṯ məlle lu abro naʕimo:
011. "Hat ste izux, nṭar u ḥawušo. Bale lowət xəd aḥunonux, hani, d lo nṭərre, damixi, mobele lu ṭayro.
012. Me d hawi lalyo, u ṭalyo, u abro lo daməx. Bal aṯi u ṭayro, ḥatta d mobəl u ḥawušo. Huwe qimo maḥiso, mədle u ḥawušo, mobele.
013. Məlle omər me d mobele, u abro naʕimo aṯi lu bayto, rawəx ʕal i səstayḏe, b lalyo azze bəṯr u ṭayro.
014. Lə malḥaqle u ṭayro, bal maṭi l ḥḏo nawale ʕamuqto. I səstayḏe baṭilo, ḥatta d naḥət mi səsto, mhalaxle.
015. Bi nawalayo ḥzele ḥa taʕlo.
016. Šḏele bəṯr u taʕlo, ḥatta d musakle. U taʕlo baṭəl, msəkle lu abro du malko.
017. Me d msəkle u taʕlo, u taʕlo ǧġil aʕme, məllele:
018. "Iḏa d lo qəṭlatli, uno gmaḥwenolux darbo, ḥatta d əzzux lu ḥawušux, ḥozət aḥunonux."
019. U abro du malko mwaʕadle ʕam u taʕlo, lo qṭile.
020. U taʕlo məlle lu abro du malko: "Iḏa d maqəblət u mamrayḏi, gmašənno aʕlux.
021. Bal, larwal mu mamrayḏi, lo saymət ḥarake!"
022. Məllele: "Gədəzzux lu dyarano u ʕloyo, d kətyo lalʕəl minan.
023. Tamo kito bayto qamoyo, d moṭatle, ʕbar lu baytawo.
024. Kḥozət ḥa gawro, zlam sowo, kətle b iḏe qalyun, kšote.
025. Itaw qum raġloṯe, šayal mine! Ṭlab mene!
026. Hiye gdomallux i ġaye w maqṣad diḏux.
027. Bəṯr, iḏa aṯi, d sniqat, ono ḥaḏ̣iro no sidux.
028. Azze u abro du malko, rawəx ʕal i səstayḏe, yasəq lu ṭuro, ḥzele u baytawo qamoyo, ʕabər.
029. Ḥzele u sowo yatiwo ʕal u dawšak, u qalyun b iḏe, kšote.
030. Yatu s raġloṯe, ṭləble mene, ḥatta d mašər aʕle.
031. U sowo məllele: "Abri, gdəzzux lu bayto qamoyo, d kḥozət bi qriṯo.
032. Tamo kile u ḥawušo w aḥunonux maṣre bu ḥabs.
033. Bas i naqla d əzzux, ʕəbrət bu tarʕo qamoyo d durto, lo ḥayrət mu xaṣrayo w mayo!
034. ʕBar li odaye qamayto, kḥozət, klen a tloṯo ḥawuše, d lu ṭayro məblile, maḥte bu qafaṣ ʕal i maṣa tamo.
035. Mud la tloṯo ḥawuše, ġalabe gəmhawri aʕlux.
036. Bas hat lo ḥayrət lo bi xaṣrayo w lo bayo, lo bu yamino w lo bu semolo.
037. Iḏa d oṯe d ḥayrət, hat ste gdowət yaṣiro, xd ann aḥunonayḏux.
038. Azze u abro du malko, ḥzele u baytawo, d məllele, ʕabər.
039. Mi xaṣrayo w mayo ḥzele noṭure, knəṭri, as sayfe b iḏayye, abiʕi lu qaṭlayḏe, maziʕiwole.
040. U abro du malko ʕabər, ḥzele a tloṯo ḥawuše ʕal i maṣa, u ṭayro bu qafaṣ maṣro.
041. Azze d moyəd aḥ ḥawuše, aṯəlle bas sayfe, d maziʕile, hiye mi zuḥṯo ḥəlle bəṯre.
042. I naqla d ḥəlle bəṯre, aṯənle ʕaṣro, zbəṭṭe, maḥatte bu ḥabs.
043. Bəṯr me d maḥatte bu ḥabs, huwwalle xabro lu malko di dukṯayo: "Kaṯi nošo bəṯr aḥ ḥawuše, d mobelən, msikilan yaṣire.
044. U malko qrele lawo, d zbiṭ yaṣiro, mšayele mene:
045. "Hat man hat w m ayko aṯət?"
046. Məllele: "Uno, babi malko yo, maḥatle li noṭuro du ḥawušo, aṯi u ṭayro, mobele, ono ste mi nikfuṯo d babi rawəxno, aṯino bəṯr u ḥawušo, d mobannoleyo."
048. Məllele: "Hat aydarbo qədrət məblət u ḥawušo mi dukṯaṯe diḏan?
049. Kfayšət harke yaṣiro aw balki i maḥkame ste d obo qarar lu qaṭlayḏux w ʕadəm diḏux."
050. M bəṯr d maləmle aʕle i maḥkame, huwwe qarar, ḥatta: "D kito diyar mqabəl di walaye ste, l mədde d yarḥo, d lo tolele mi dukṯo, gməqṭəl.
051. W iḏa d tolele, gdobile u ḥawušo w u ṭayro."
052. U ṭayrano, huwe i barṯo du malko wa.
053. Bəṯr me d maḥatte aʕle u ḥəkmano, b ṣafro knofəq lu ṭuro, hul ʕaṣriye kamṭalle.
054. Kul yawmo lə ktole, tre ṭaʕne d ʕafro aw mo kefe.
055. Aṯi, d koməl u yarḥo, mqadamle lu waʕdayḏe, li məddayḏe. M bəṯr d ḥzele, layt manfaʕa, fayəš kṭoʕən ġamo, kməḥzən.
056. W kḏoʕəf u talyo ġalabe mu ġamo du qaṭlo.
057. Bu yawmawo u ḥaroyo aṯi u taʕlo side, u taʕlawo, d ḥzele bi nawale qamayto.
058. Kumalle: "Aḥuno! Qay məftakrət aw ktolət ġamo?"
059. Kumalle: "U malko maḥatle qumi u waʕdano, ḥatta d tuleno u ṭuro mi dukṯayḏe. W iḏa d lo tulenole, hule amro bu qaṭlayḏi."
060. U taʕlo məllele: "Hal uno lo məllilux: larwal mi mašwara du sowo lə mhalxət? Qay ḥəllux bəṯrux?"
061. Məlle: "Zayəʕno maz zaḥqat w maq qole danək an noṭure w ḥəlli bəṯri."
062. Məllele: "Lo zayʕat! ʕAl aloho w bəṯr aʕli ono gəmdabanno u šuġlano qumux."
063. Azze u taʕlo, ḥzele u malko daš šəšwone. U malkawo daš šəšwone mʔamalle ʕal ʕumum, d kətwo šəšwone bi arʕo, aṯən bu lalyawo lu ṭurawo w nqəlle u ṭuro mi dukṯo.
064. Hawi ṣafro, abre dum malko, d kətwo msiko, d šaməʕ i masale, d hawyo, u taʕlo d məlleleyo.
065. Ḥalan, ṭləble, d nofəq su malko, d ḥoze, mkamele ʕal qarar diḏe.
066. Me d u malko ḥzele u ṭuro, azze mi dukṯo, u maǧmaʕ di maḥkamayḏe huwwe qarar, ḥatta d u malko d lo doʕər bu waʕd diḏe.
067. U malko mʔamalle, hulele a tloṯo ḥawuše w hulele ste u ṭayro.
068. Omər w hule ste ʕafu la tre aḥunonayḏe, d kətwayye bu ḥabs.
069. W bəṯr maslamlele u ṭayro. U ṭayro, hiya i barṯo du malko wa. Hulelən kul ḥa səsto, rawixi, d oṯən su babaṯṯe.
070. Rawixi, d oṯən lu balad ste, u abro du malko w a tre aḥunone w i barṯo du malko w a tloṯo hawuše aʕmayye.
071. I naqla d nafiqi mi walayayo, u taʕlo ste aṯi l qamuṯayye.
072. U taʕlo məllele l abre du malko: "D oṯe d lo məblatli aʕmux, kḥozət xṣara ḏ̣arar."
073. ʕAl aṯe l abre du malko mobele u taʕlo ste aʕme, ḥatta d oṯən su babaṯṯe.
074. Aṯən bu ṭuro, d latwe maye buwe. Ṣahən. Ḥzalle gubo bu ṭuro, abiʕi d šotən, latwo aʕmayye dawlo, d molən maye.
075. Manḥatte abre du malko lu gubo, maštele ann aḥunone w i barṯo du malko. Bəṯr me d štalle, ṭralle b gawe du gubo w azzən.
076. Moballe i barṯo du malko w aṯən su babaṯṯe.
077. U babaṯṯe, me d ḥzele, aṯən a tre abnayḏe, amṭalle a tloṯo ḥawuše, amṭalle i barṯo du malko aʕmayye, mšayele ʕal u abrayḏe u naʕimo: "Hal lə ḥzalxu?" Mərrele: "Lo."
078. M bəṯr d mšayele menayye, abəʕ d soyəm məštuṯo lu abrayḏe u rabo, d mbarəx, mohər i barṯo du malko aʕle.
079. Bu ḥalawo u taʕlo — huwe ste barṯo wa — hano, azze su malko, məllele:
080. "Ya u malkayḏi! Hal lə kəmšaylət ʕal u abrayḏux u naʕimo?"
081. Məlle: "Kəmšayanno, bas lo kuḏaʕno, ayko yo."
082. Məlle: "Uno gdumannolux, ayko yo."
083. Iḏa kan d mʔamrət, d mšayʕət aʕmi nošo, uno gmaytenoluxyo."
084. Məllele: "Bu amrayḏux ʕaskar ġalabe, izux, tayye!"
085. U taʕlo mobele aʕme arbʕi nafare d ʕaskar, azzən riše du gubo.
086. Qralle lu abro du malko, madʕalle aʕlayye, mawfaqqe mu gubo.
087. Bəṯr me d mawfaqqe, marwaxxe ʕal i səsto, mamṭalle su babayḏe.
088. U babo mšayele mene: "Abri, ayko wux hu l uʕdo?"
089. Məllele: "Ya u babayḏi U ḥal diḏi hano yo ʕam aḥunoni.
090. Uno azzino, maxlṣili mu ḥabs w hənne aṯən, ṭrallalli bu gubo.
091. Me d šaməʕ u babo, u malko, haṯe mene, mʔamalle, ḥatta d kul bayto d amṭən ṭaʕno d qayse, maḥatte a tre abnayḏe ʕal aq qayse, marfele nuro baq qayse, məqḏile.
092. W i barṯo du malko w u taʕlo ste d kətwe barṯo, at tarte mhirile ʕal u abrayḏe u naʕimo.

======
Ritter: 022. N_Mḏ Die Beiden Katzen und der Kaese.txt
001. Tarte qaṭune ḥzalle falqo d gweto. Mqatalle aʕle.
002. Hawi baynoṯayye ḥšomo, bəġḏa.
003. Bdele kul ḥa mənne komər: "I gweto diḏi yo."
004. Bi ḥarayto mṣalaḥḥe ʕam ḥḏoḏe, d əzzən su maymun, d ḥokəm baynoṯayye b ʕadale.
005. Azzən, maḥkəlalle lu maymun i ḥəkkoyaṯṯe.
006. "Šafir", — məlle, — "bale, hawuli i gweto, ḥatta d ḥukamno baynoṯayxu u mede, d kətyo b ʕadale."
007. U maymun šqile i gweto, simole tarte parčayat, maḥatle ḥḏo bi mizən, maf falqanək, w i ḥreto maḥtole b ʕaršone, b feme.
008. Mḥele mena fako rabo, hayo i ḥreto, hawyo xayəfto.
009. Hawxa mḥele mi yaqurto fako ḥreno, i ḥreto xayifo. W bu ḥalano axile i gweto kula.
010. Aq qaṭune ḥərre b ḥḏoḏe. U maymun madʕalle, məllelən: "I gweto u aġrayḏi yo. W hatu izoxu b šlomo w sumu ṣulḥ ʕam ḥḏoḏe."
011. I məʕna: hawxa i ḥarayto d kul xusuma nadame yo w xṣara yo w ḏ̣arar yo, iḏa ruḥani aw ǧəzdani.


======
Ritter: 023. N_Mḏ Der Geizige Kaufmann.txt
001. Tre zlamat, ǧiran kətwo. Ḥa zangin we, ḥa faqiro we. Hano, u zangin, baxil ġalabe we.
002. Ḥa mal lalye damixo, ḥoze bu ḥəlmayḏe ḥa malaxo, naḥət mi šmayo, komər:
003. "Kṯaw: u mal du taǧərano lašan u abro du faqiro məskenano!"
004. Bu lalyawo u taǧər, hawile barṯo, u faqiro, hawile abro.
005. Bəṯr me d šaməʕ u taǧərano u xabro du malaxo, abəʕ, d mbaṭəl u ḥəkəm d aloho.
006. M ṣafro qayəm, komalla li aṯto: "Hawilan barṯo w lu ǧiran diḏan hawile abro.
007. Gdəzzino, gdubenole kallat, maṭmaʕnole w gšoqanno u abrayḏe mene."
008. I aṯto kəmmole: "L mune gšəqlat, yaʕni gšəqlatle mene?"
009. Kumalla: "Ḥzeli b ḥulmi, ḥa komər:
010. "Kṯaw: u mal du taǧərano lašan u abro du faqirano!"
011. Uno gšuqannole b kallat w bəṯr gqutannole, ḥatta d lo yorəṯ u mal diḏi."
012. I atṯo məllale: "Hat lo kqədrət mbaṭlət u amro d aloho."
013. U taǧərano lə mṣanaṭle ʕal i aṯto, bale m ṣafro azzeyo su məskeno faqirawo, məllele: "Kəbʕeno d mzabnatli u abrano diḏux, d hawi."
014. U faqiro məlle: "Lə ḥzeli nošo hul l uʕdo, d mzaballe abne m diḏe."
015. Məllele: "Hat faqiro, məskeno hat, šqalux kallat, maṣrəf ʕal ruḥux w aloho gdubelux abne heš!"
016. U faqirawo, huwe w i aṯto mšawarre b ḥḏoḏe, maqballe. Huwwalle u abro lu taǧər.
017. Šqile ḥaq diḏe mo dinore.
018. Maytele u abro l side u taǧərawo, abəʕ d quṭele, i aṯto lo maqbela.
019. Bəṯr azze, maytele sanduqo b zafto w qiro, maḥatle u abro du məskeno l gawe du sanduqo, maqlaḏle aʕle, mḥalaqle bu baḥar.
020. Yawmo tre, tloṯo u sanduqo ʕal am maye, ʕal u baḥar kəzze.
021. Aš šalqat du baḥar gməblile, nafəq b xaṣra ḥreto du baḥar.
022. Ḥa may yawme ḥa mṣaydono aṯi d mosək nune, ḥzele u sanduqo komo ʕal am maye aṯoyo laf ele.
023. Bəṯr me d aṯi side, mədle lu sanduqawo, maḥatle san nunanək, d msəkle.
024. Me d hawi ʕaṣriye, mobele an nune w u sanduqo lu bayto.
025. Ftəḥḥe u sanduqo, ḥzalle, kile kibe naʕime b gawe du sanduqo.
026. Mawfaqqe u naʕimawo mine, huwwalle muklo, ḥalwo, mawrawwe.
027. Bəṯr me d yaru, mədde d traḥṣar əšne, fayəš sidayye, xd u abro, kuwele moro.
028. Knofəq huwe aʕme lu ṣaydo, mu sabab u mṣaydono, latwole abne heš. Fṣiḥ buwe huwe w i aṯto ġalabe.
029. Ḥa may yawmoṯo, u taǧərano nafəq li taǧara, law walayat, d ḥeḏər u baḥar.
030. Aṯi l walayayo, d kətyo u abro tamo, hawi ḏ̣ayfo su mṣaydono.
031. Me d hawi ʕaṣriye, u mṣaydono aṯi lu bayto w u abro aʕme.
032. Mqadammalle muklo lu taǧər, axəlle.
033. Ḥəlle lu taǧər bu abro du mṣaydono, hawile šubha aʕle.
034. Bəṯr kumalle: "U abrano diḏux m ayko yo?" Məllele: "U abrano diḏi b gawe d sanduqo bu baḥar ḥzeli. M mədde d ṭraḥṣar əšne huwe sidi yo."
035. U taǧər aḏəʕ, d u abro du faqirawo, d zwəlleyo, baṯe hawile šubha.
036. Bəṯr məftakalle, ḥatta d šoqele mu mṣaydono b kallat w d mšayaʕle lu bayto, d maqṭele.
037. Kumalle lu mṣaydono: "Uno, naʕime latli, abne latli. Hal lə kubatliyo u abrano diḏux b kallat?" Məllele: "Lo!"
038. Bəṯr me d mḥalaqle aʕle foṯo ġalabe, ǧbir u mṣaydono, huleleyo b kallat. Hule ḥaq diḏe.
039. Bəṯr me d zwəlle, u taǧər mədle qalam w kaġad, kṯule maktub li aṯto, kumalla: "Hano, u abro du məskeno yo, hano, d mḥalaqlan bu baḥar yo, kile hul l uʕdo saġ.
040. Bal i naqla d oṯe lu bayto, b lalyo, d maʕabratle lu bayto taḥtoyo, tamo d quṭlatle, hul d uṯeno. Mu sabab d lo yorəṯ u mal diḏan!"
041. Bəṯr me d hulele u maktub, mədle, maḥatle b ʕebe, aṯi, d oṯe li walaye du taǧər.
042. Naḥət u malaxo d aloho qamuṯe, kumalle: "Hat, mən kit aʕmux?"
043. Məllele: "Kito aʕmi maktub." Məlle: "L ayko gdəzzux?" Məlle: "Lu taǧər diḏi, lu rabayḏi mšayaʕleli si aṯto w kṯuleli u maktubano, d ubenolayo."
044. Məlle: "Hawli u maktub!" Mofaqle u maktub, hule lu malaxo.
045. Ḥəlle, mi darbo d hayo, d kətwa kṯuto buwe, d qəṭlole, mbadele i kṯawto, komər: "Awwəl d moṭe, u abrano sidəx, d mbarxət aʕle i barṯayḏi w saymatle məštuṯo rabṯo, hul d uno uṯeno!"
046. Bəṯr me d azzeyo, maṭi li walaye. Mšayele ʕal u bayto du taǧər, azze lu bayto, mawfaqle u maktub, hule li aṯto du taǧər.
047. I aṯto du taǧər ḥzela u maktub du gawrayḏa, qrela, fahimole.
048. Bu yawmawo mʔamalla laz zamore d oṯən w d maḥti i məštuṯayḏe w bu lalyawo mbaraxla i barṯo aʕle.
049. Bəṯr me d mʕawəq u taǧər ʕaṣro yamwe bi taǧara, daʕər lu bayto.
050. Qm i walayayḏe šumaʕwo ḥəs daz zamore, daz zuṭoye.
051. Mšayele: "Mən yo haṯe u zmorano w i fṣiḥuṯaṯe?"
052. Mərralle: "I aṯtayḏux mbaraxla i barṯayḏux ʕal u ṭalyawo, ʕal u xortawo, d mšayaʕlux, w haṯe i məštuṯayḏe yo."
053. Me d šaməʕ haṯe, mu ġamo nafəl mi səsto, qrif qḏole.
054. Šamiʕo i aṯto, d aṯi u taǧər, u gawrayḏa, w nafəl w qrif qḏole, i aṯto mu ġamo aṯyo lalʕəl mene w hayo ste mayiṯo tamo.
055. Fayəš u bayto du taǧər w i zanganayḏe kula, fayišo lu abro du faqirawo, u məskeno.
056. W huwe w i barṯo du taǧər, ʕayiši ʕam ḥḏoḏe bi fṣiḥuṯo rabṯo.

======
Ritter: 024. N_Mḏ Šahrzaman.txt
(Besim, tuerkisch, dann ṭuroyo:) Šəmdiye kadar, Dayrəlumr manasterinin tarihčesi w Mar Šmuelin kəssaǧa hayati anlatəldə. Šəmdiden tekrar, Abuna Hori Numan bize bir hikaye anltaǧak. — Hul l uʕdo u tarix d Mor Gabriel w u ḥayat d Mor Šmuel mmaḥke, uʕdo ste Abuna Xori Noʕman gmaḥkelan ḥəkkoye.
(Xori Noʕman):
001. Kətwo w latwo, štaw m aloho d bi šmayo latwo (Zuhoerer: ḥaq!).
002. Kətwo malko, latwole naʕime. Bəṯr fayəš bu ġamo ġalabe, ṭləble, mṣalele ġalabe m aloho, ḥatta d aloho d obele abro, d məfṣəḥ buwe.
003. Aloho šaməʕ i ṣluṯayḏe, hulele abro, qrele əšme Šahrzaman, u babo, əšme Qamarzaman we.
004. Bəṯr me d hawi u abro w yaru, hawi abre d šwaʕ əšne, maḥatle bi madrase, d yoləf.
005. Ḥa may yawme yatiwe u malko w i aṯto ʕal u muklo, ʕal i ṣufro, u abraṯṯe ste sidayye kməštaʕe.
006. Ḥzele bi arʕo freḏo, ax daḥ ḥəmṣe, mḥalqole l feme.
007. W bu waxtawo aṯi ṭayro lu šubbak, hule u ḥəs diḏe.
008. U ṭalyo gaḥəx. I naqqa d gaḥəx, u babo qḥir, məlle: "Hano aʕli w ʕal i emo ggoḥəx!" Abəʕ, d quṭele.
009. ʕAm d kətwo ḥa bəlḥuḏe, u ʕulmo aw wazirayḏe, d kətwayye tamo ḥaḏ̣ire, mərralle: "Hano lə kfohəm, m ayko kfohəm, d goḥəx aʕlux? Qay qəṭlət u abrayḏux?"
010. Maqnaʕʕe bi ṣurtaṯe, ṭrele mene.
011. U ṭayrawo məllele b lišone, omər: "Kit yawmo, d emux w babux gmaḥti maye ʕal iḏux." Baṯe u abraṯṯe gaḥəx.
012. M bəṯr maṯe mkamele i madrasayḏe, hawi abre d ṯmonaḥṣar əšne u abraṯṯe. Bale bu šufro ġalabe šafiro we, bu ʕulmo latwo šafər mene, bu zabnayḏe.
013. Kətwo malko ḥreno, b walaye d Bəġḏəḏ, əšme Qudur we. Kətwole barṯo, əšma Səttəlbudur. Haṯe ste bi ḥzayto ġalabe šafərto wa, alyaq mena latyo bi xəlqa. A trani šafire layəq wayye.
014. Ḥa may yawme aǧ ǧən yatiwi s ḥḏoḏe. Kul ḥa maḥkele u mede, d ḥzele.
015. U malkaṯṯe komər: "Mən ḥzalxu bu ʕulmo, d kkərxitu hawxa?"
016. L ḥa maǧ ǧən məllele: "Uno, ya u malkayḏi, bi xəlqa du ʕulmo kule šafər m Šahrzaman, u abro d Qamarzaman, lə ḥzeli."
017. Ḥreno qayəm m side, omər: "Hat kəmdaglət! Uno bi arʕo kula šafər m Səttəlbudur, i barṯo d Qudur, lə ḥzeli."
018. Nafəl baynoṯayye muǧadala, qale, qayimi l ḥḏoḏe.
019. Bi ḥarayto lu malkaṯṯe məllelən: "Hate, sidayna hayyən yo. Iḏa d rəḥmina, kiban məfqina u ḥaq w baṭəl m ḥḏoḏe."
020. Məllelən: "Izoxu, mobelu ḥa mənayye su ḥreno w ḥzawu, ayna šafər yo, w itoxu, marulli!"
021. Mšawarre b ḥḏoḏe: "Ayna məblina?" Mərre: "Maʕ qamayto ʕade yo, an niše kəzzən sag gawre."
022. Azzən, moballe, i barṯo, i kačke, məbləlle li odaye d Šahrzaman.
023. Bəṯr me d maʕəbrəlle li odayayḏe, damixi a tre w maḥisənne, qayimi.
024. Me d qayimi, ḥzalle ḥḏoḏe, kul ḥa mənayye məlle lu ḥawrayḏe: "Hat mə ksaymət harke? L mən aṯət sidi?"
025. Bi ḥarayto u Šahrzaman məllela l Səttəlbudur, omər: "Hat, latləx graḥyoṯo, greʕe qm u tarʕayḏux, nəṭore?" əmmo: "Bele!"
026. "E", — omər, — "iḏa uno aṯino sidəx, qraylən, hawər aʕlayye! Iḏa d madʕarre aʕləx, m šrolo uno aṯino sidəx.
027. W iḏa lo, uno d qureno la greʕayḏi, d madʕarre aʕli, hat aṯət sidi."
028. Hiya qrela, nošo lə madʕalle aʕla.
029. Huwe bəṯr me d qrele əšmonayye, bi gave madʕalle aʕle.
030. Mətyaqalla li kačke, d hiya aṯyo side.
031. Bas kməftakri: hal hano ḥulmo yo ani m šrolo yo?
032. M bəṯr d ǧġili ġalabe, ǧġaliye yarəxto, hawi u lalyo fayət aʕlayye, abiʕi d dəmxi.
033. Bas šqəlle m ḥḏoḏe waʕd, soz, ḥatta d ġer m ḥḏoḏe lə šəqli.
034. Mwaʕadle lu kurrəko Šahrzaman, məlle: "Uno walaw fuyašno daʔəm hawxa dlo aṯto, ġer menəx lo šuqanno" — w hiya ste hawxa hula soz aʕme, d lo šəqlo ġer mene.
035. Kətwulle xuwaṣ, mbadalle bax xuwaṣ, ḥatta d əḏʕi ṣafro, hal haṯe ḥulmo yo ani m šrolo yo.
036. M bəṯr d mbadalle bax xuwaṣ dəṯṯe ʕam ḥḏoḏe, damixi kul ḥa ʕal i qaryolayḏe.
037. Me d ṭawiʕi, aṯən aǧ ǧənanək, arbʕo šaxṣat maǧ ǧən, mədde li qaryola d Səttəlbudur, ṭʕinəlle, lə ṭralle d maḥiso.
038. Məfqəlle bu tarʕo, amṭəlle li walaye du babo, maʕəbrəlle li odayḏa, d kətwa daməxto biya.
039. Me d hawi ṣafro, maḥəsla l Səttəlbudur, kḥayro: layt mede sida.
040. Maḥəsle Šahrzaman, kḥoyər: layt kačke side.
041. Hawile fəkər ġalabe w kadar rabo, ḥəzniye ġalabe, kməftakər yawmo b yawmo.
042. Kḥoyər: kəla i xuṣayḏe b iḏe w diḏe b iḏa, baṯe aḏəʕ, d kətyo m šrolo u ḥulmaṯṯe w latyo ḥulmo b dugle.
043. Ṭʕəlle ġamo, kḏ̣oʕəf yawmo b yawmo.
044. U babo, u malko, qrelele, kumalle: "Ya u abrayḏi, mən fəkər kit aʕmux? Hal kayiwo hat? Ani kətlux dard mede? Malliyo, ḥatta d mkamannole!"
045. Kumalle: "Ya u babayḏi, uno, latli lo fəkər w lo kewo, bal d ḥuzena, bəṯr gdumannolux."
046. M bəṯr d fayət mədde d tloṯ əšne aʕle, u zʕuro kḏ̣oʕəf ġalabe w aḏəʕ ste, d i kačke ste, Səttəlbudur ste, ʕayni hiya ste bu ḥalawo yo.
047. Yasəq su babo, kumalle: "Ya u babayḏi! Kəbʕeno menux, d ubatli məqdar d kallat, ḥatta d əzzino, kuraxno baw walayat w d maṯnaḥno u kewano diḏi, d gurašno hawa, yaʕni tabdil hawa."
048. U babo məllele: "Ya u abrayḏi! Mə klozəm, d əzzux hat bəlḥuḏe? Uno masuli, latli noše mʕawnone. Hat lazəm d fayšət harke bi mamlaxṯo w bəṯr mini gdowət malko.
049. Ḥzay bayn i walaye, krax bayn u ahl diḏux, bayn aq qariwe, kito bnoṯo d wazire ġalabe, kit təǧǧar ġalabe, kit noše zangin ġalabe. Ayna ma bnoṯaṯṯe d əbʕət, gmamṭenoluxyo."
050. Kumalle: "Lo! Ya u babayḏi, uno kəbʕeno d əzzino, kuraxno w bəṯr me d uṯeno, naqqa ḥreto duʕanno."
051. Me d u babo ḥəlle, ḥzele, manfaʕa layt, mʔamalle, hulele u mede, d abəʕ, lirat dahwo w i səstayḏe.
052. W rawəx aʕla w naḥət mi walaye m su babo.
053. Ayna walaye d kəzze, kəmšayəl: "Hal u malko di walayaṯe ayna yo?" Ḥatta bu šiyolo, d maṭi mi walayayḏe d Ṣṭambəl, hul li walaye d Bəġdəd.
054. Me d maṭi li walaye d Bəġdəd, mšayele, komər: "I walayaṯe ayko yo w u malkayḏa man yo?" Mərralle: "I walayaṯe Bəġdəd yo w u malkayḏe ste, Qudur yo əšme."
055. "E", — məlle, — "hal bi walayaṯe kayiwe, noquṣe, ḏ̣aʕif? D owən maḥteǧ l ḥəkmatiye layto bi walayaṯe?
056. Mu sabab d uno ḥakimo no kul ʕəlle, kul kewo kibi manəḥno."
057. Bəṯr d məlle, d šamiʕi hawxa u ahl di walaye, d kətyo hakimo hano, fṣiḥi ġalabe w mašmaʕʕe u malko. Huwwalle xabro, innu kile aṯi ḥakimo ḥaṯo li walaye, kəmwaʕəd, d maṯnəḥ kul kayiwe, kul ʕəlle, d huwelən.
058. Hano, bəṯr me d fayət mədde d šabṯo bi walaye, šqilele darmone, maḥtile bi čanṭayḏe aʕme w mḥele baš šuqone di walaye, kəmhawər, komər: "Uno ḥakimo no, kul man, d kətle kayiwo, d kətle nošo ḏ̣aʕif, uno gmaḥənnole."
059. Fayət qm u quṣro du malko, kmaʕle ḥəs diḏe, ḥatta d u malko šaməʕ ḥəs diḏe.
060. Bəṯr me d šaməʕ u malko, mərralle law wazirayḏe: "Ya u malkayḏan! I barṯayḏux kayuto haqqayəṣ.
061. Hal lə kəmšayləʕ aʕla? Kile kaṯi ḥakimo ḥaṯo li walayaṯe!"
062. Məllelən: "Uno, aḥ ḥakime du balad kulle amṭalli ʕal i barṯayḏi w manfaʕa lo hawila. Hano ste lə gqodər d suyamla mede."
063. "E", — mərralle, — "walaw lə kqodər, bas ṭrayle, ṭro oṯe hano ste, balki aloho bi waṣṭayḏe ʕal iḏe ubela šafa!"
064. D mərralle hawxa, mšayaʕle bəṯre, maytele lu ḥuḏ̣ur diḏe. Kumalle: "Hat mayko hat?" Mə ḥəkmatiye kətlux?"
065. Kumalle: "Uno m balad raḥuqo aṯino, uno ḥakimo no, kul kewo, kul ʕəlle, d howe lu ənsan, uno kibi manəḥnola."
066. Məllele: "Kətli uno barṯo kayuto. Hal kqədrət maniḥatla?"
067. Məlle: "Naʕam, iḏa d ḥuzenola, samna məʕayana.
068. Iḏa d ʕaqəl diḏi qoṭəʕ mena, gdubenolux xabro, ḥatta gmanəḥno aw lə gmanəḥnola."
069. Mʔamalle lu malko ʕal ḥa ma greʕe, məlle: "Zux, mawbəl u ḥakimano li odaye di barṯayḏi!
070. Kila daməxto, kayuto, maḥwile, ṭro ḥuzela, kušafla, samla məʕayana w ṭro uṯe larke!"
071. Bəṯr me d azzeyo, u ḥakimano azze li odaye di kačke, ḥəlle, ḥzele: kila daməxto.
072. Nafas kiba w ʕayna sxire, lə kqədro d məǧġolo.
073. Ḥəlle, ʕal iḏa ste kile i xuṣayḏe b ṣawʕa. Aḏəʕla, d hiya yo.
074. M bəṯr d ḥəzyole, aḏəʕ, u ġamayḏa, w aḏəʕ, u kewayḏe kule m fəkər yo, ġamo yo, mede ḥreno layt.
075. ʕAl haṯe daʕər su malko, su babayḏa, kumalle: "Ya u malkayḏi! Iḏa d mʔamrət, uno kibi manəḥnola.
076. Bas, bu ṣarṭano, d nošo lə mqadəm li odayḏa, masafa d falge d saʕa. D nošo d lo oṯe abadan, mqadəm hul mədde d tloṯo yawme.
077. M bəṯr a tloṯo yawme, d aloho roḏ̣e, gdəṯyo hiya b raġla sidux w gḥuzatla, kəla ṯniḥo.
078. Me d məlle hawxa, u malko fṣiḥ ġalabe, məllele: "Hat, u mede, d əbʕət, hawxa gdowe."
079. Mʔamalle, ḥatta d nošo d lə mqadəm li odayḏe, masafa d falge d saʕa.
080. M bəṯr d mraxaṣle, azzeyo u zʕurano, azze, ʕabər li odaye di kačke, sxəlle u tarʕo qum ruḥe w yatu, məftakalle, aydarbo maqnaʕla w aydarbo mašmaʕla, ḥatta d u kewayḏa d xoyəf.
081. Ḥəlle, kməǧġəl aʕma, ʕayna sxire.
082. Bu zor d kmarmšo aḥ ḥarakat diḏa, d krəmšo.
083. Maḥatle feme b aḏna w mhawalle aʕla w komər: "Ya Səttəlbudur! Qum, ftaḥ ʕaynəx! Uno Šahrzaman no, uno aḏəʕno, d hat ste kayuto hat bu ġamo w bi ḥəzniye, w aṯino, ḥatta d maṯnaḥnolux!
084. Uno hawo, d b lalyo ḥzelan ḥḏoḏe, uno w hat.
085. Uno w hat mbadelan bax xuwaṣ, ḥatta mwaʕadlan ʕam ḥḏoḏe, d lo šəqlina noše nuxroye.
086. Uno ste bu šəklano ʕaynan u fəkər ġləbleli, kayuli w aṯino uʕdo sidəx, ḥatta d fətḥət ʕaynəx, d qaymət w ḥozət, kaṯino laf eləx!"
087. Kul waqət mašmaʕwola u qolano wa əlla bəṯr me d šamiʕo tloṯ dann arbaʕ kore u qolano b aḏnoṯa, maḥəsla l leba w daʕər u admayḏa aʕla w məftakalla, d hano mede šrolo yo?
088. U fəkər diḏa, u kewayḏa ste ʕal haṯe wa.
089. Bəṯr m d ftəḥla ʕayna, ḥəlla buwe. Ḥəlla buwe, ḥzela i ṣurtayḏe, aḏiʕole.
090. M bəṯr d ftəḥla ʕayna, ftiḥ lišona.
091. Hulela muklo w štoyo w maye, aṯyo i quwayḏa əšmo aʕla bu yawmo qamoyo.
092. U yawmo da tre ste əšmo axila, ham daʕiro i quwayḏa aʕla, u yawmo da tloṯo qayimo ʕal raġla, nayəḥla.
093. M bəṯr d nayəḥla, qayimo, yatiwo, hiya w Šahrzaman a tre s ḥḏoḏe, w bdalle gməǧġoli ʕal u mede, d ḥzalle, w ʕal u ḥulmaṯṯe w ʕal u mede, d aṯi b rišayye.
094. W aydarbo u fəkər ġlibole w kayula w aydarbo mbadalle bax xuwaṣ w aydarbo huwe aṯi, ṭrele u babo w i emo, aṯi bəṯra, u babo sowo, ṭrele mene.
095. ʕAl aṯe mkamalle a tloṯo yawmaṯṯe ba ǧġaliyatani.
096. M bəṯr d kamili tloṯo yawme, bu yawmo dann arbʕo ftəḥle u tarʕo, Šahrzaman, mədle b iḏe di kačke w aṯən su malko, u babayḏa.
097. U malko, u babayḏa, me d ḥəzyole aṯayto side, qayəm l qamuṯe du ḥakimo w diḏa, nšəqle bayne ʕaynayye w fṣiḥ ġalabe bənne, maqlbile bi fṣiḥuṯo, mətwile ʕal u kursi di mamlaxṯo side.
098. Bəṯr maləmle u məǧləs diḏe, mšawalle bənne, məllelən: "U ḥakimano səmle aʕmayna ṭowuṯo rabṯo, maṯnaḥle i barṯayḏi.
099. W ġalabe ḥakime lo qadiri, d maṯnḥila, huwe maṯnḥole.
100. Mən hadiye ubinale lu zlamano, ḥatta d mʕawdina, d mawfena i ṭowuṯayḏe?"
101. U məǧləs diḏe, kul ḥa, məllelən mede.
102. Ḥa omər: "Sume waziro bi mamlaxtayḏux!" Ḥreno omər: "Sume u abro du bayto, du baytayḏux!" Ḥreno məlle: "Hawle qəryawoṯo, dahwo w semo, sume zangin!" Ḥreno məlle: "Sume rišo daḥ ḥakime bi mamlaxṯayḏux!"
103. Bas kətwo ḥa sowo baynoṯayye, məllele: "Ya u malkayḏi, iḏa d rəḥmət u zlamano, d səmle i ṭowuṯaṯe aʕmux, m darbe d saymatle waziro aw d saymatle abro aw d saymatle rayyəs li mamlaxṯayḏux, hawle i barṯaṯe diḏux, d maṯnḥole, hawleyo luwe. Gdowe u ḥaṯnayḏux w mə, d əbʕət, kəle diḏux.
104. Kowe u abrayḏux ste w kowe ste ḥakimo ste w kowe rišo w rayyəs di ʕaskar ste, kowe mən, d əbʕət."
105. Me d šaməʕ u malko u xabrano, šqile u qarar di barṯayḏe, d nayəḥla, w u qarar du kurrəko: "Hal, raḏ̣ye hatu bu medano, d komər?"
106. Mərralle: "Naʕam! Iḏa d mʔamrət, aḥna raḏ̣ye na."
107. Bəṯr kumarre: "Toxu, nšaqu iḏi! Maqbeli, hulilxu l ḥḏoḏe."
108. Qayəm Šahrzaman, nšəqle iḏe du malko w i barṯo ste hawxa w mwaʕadle, ḥatta d məhrənne aw mbarxənne ʕal ḥḏoḏe.
109. M bəṯr d mwaʕadle haṯe, maḥatte i məštuṯaṯṯe bu zmoro, bu muklo, bu kef, bu ṣafa, šawʕo yawme.
110. M bəṯr aš šawʕo yawme d mkamalle u kef dəṯṯe, qralle lu malla w mbarxənne ʕal ḥḏoḏe, mhirənne ʕal ḥḏoḏe.
111. Maṭən lu mərad w lu maqṣad dəṯṯe.
112. Fayəš mədde d tloṯ əšne tamo, su malko bu muklo w u štoyo, bu kef w bu ṣafa, huwe w i aṯtayḏe ʕam ḥḏoḏe.
113. Bəṯr, aṯi u balad diḏe, u babo w i emo l bole, ṭʕəlle ġamo, məftakalle: "ʕAǧaba u ḥal di emo w du babo aydarbo yo?"
114. Mu sabab d sowe wayye, lə fəšše qədriwo mdabriwo i mamlaxṯo. Ṭʕəlle ġamo ġalabe.
115. Ḥa may yawme aṯi lu bayto, mkadər. I aṯto kəmmole: "Hal mən xer yo haṯe, ya Šahrzaman, hawxa d gməftakrət?"
116. Hal u muklayḏux aw i raḥayḏux aw i ṣəḥḥayḏux latyo, xəd lebux?
117. Iḏa nuqṣaniye mede aṯi aʕlux, aw l nošo mašmaʕlelux xabre lo basime, malli, ḥatta d umalle l babi, gəmǧazele!"
118. Huwe məllela: "Lo! Layt mede hawxa, bas aṯyo i mamlaxṯayḏi l boli w aṯi emi w babi l boli, sowe wayye. ʕAǧaba ḥal dəṯṯe aydarbo hawi? Mayiṯi aw fayiši? W bu ġamo ne?
119. Uno harke mədde d tloṯ əšne fayəšno harke. ʕAl ʕaṯe mkadarno w lebi mle ġamo.
120. Kəmmole: "Hal kəbʕət d əzzux su babux li mamlaxṯayḏux?" Məlle: "E, naʕam!" Law babəx d mraxaṣwolan, kəbʕeno d əzzino."
121. Məllale: "Lə məftakrət! Axul, štay! Hič lə mikadrət! Uno gdəmmalle l babi w gmaqnəʕalle, gdəzzano išalla."
122. Bəṯr me d axəlle, azzayo su babo, məllale: "Ya u babayḏi, məfṣəḥ! U ḥaṯnayḏux abre d malko yo, zlam rabo yo, ʕaqəl yo w aṣl yo.
123. Lo l zlam faqiro, dlo aṣl huluxli!"
124. Məllela: "Ya i barṯayḏi, abre d man yo? Ayna malko yo?"
125. Məllale: "Hano u abro du malko d Ṣṭambəl yo, u abro d Qamarzaman yo, u babo rabo yo huwe, kḥokəm ʕal ġalabe dəkoṯo."
126. "E", — məlle, — "mə kəbʕət uʕdo?" Məlla: "Kobəʕ, d əzzeyo lu baytayḏe, li mamlaxṯayḏe, mu sabab d latle lo aḥunone w lo yoruṯe ġayr mene w u babo sowo yo. ʕAl aṯe kṭoləb menux, ḥatta d mraxṣatle, d əzze."
127. Məllela: "Hal hat kəbʕət d əzzəx aʕme l balad raḥuqo, d rəḥqət m eməx w m babəx?"
128. Məllale: "Naʕam. Walaw mən d howe, lə kməfroqono mene. Kəbʕono d uno ste d əzzino aʕme. Bəṯr me d huwe aṯi bəṯri w maṯnaḥleli, lo kowe, d mxalfono u waʕd diḏi. Gəzzino aʕme."
129. U babo məllela: "Ya i barṯayḏi, mahelulli yarḥo d yawmoṯo, ḥatta d mḥayḏ̣anno u mede, d kit lazəm aʕmayxu, w gdəzzoxu b šlomo lu balad dəṯxu!"
130. Aṯyo Səttəlbudur, kəmmole lu gawro: "Məfṣəḥ! L babi mraxaṣlelan bu mazlo d əzzano. Layt mumanaʕa abadan.
131. Bal m uʕdo hul l yarḥo gəmḥayḏ̣allan, gdəzzano."
132. ʕAl aṯe Šahrzaman fṣiḥ ġalabe. Muklo b fṣiḥuṯo koxəl, huwe w i aṯto ʕam ḥḏoḏe, ḥatta hul lu yarḥo.
133. Me d kaməl u yarḥo, mḥayḏ̣allele lu babo lu ḥəmyonayḏe, mḥayḏ̣allele arbʕi gamle maṭʕəne, hulele ste arbʕi greʕe ste aʕme.
134. Hulele ste ḥṣar ǧuweri li barṯo aʕma, maṭʕallela dahwo, semo, kallat ġalabe w hulela sawal ġalabe.
135. Mraxṣile, məlle: "Izux b šlomo! Iḏa d oṯe, d məsnəqutu l mede ḥreno, ayko d huwetu, moḏeʕəlli!"
136. M bəṯr d ṭləbbe xaṭər, nafiqi mi walaye du babayḏa, mḥalle ʕal u darbo, huwwe foṯayye l Ṣṭambəl.
137. Wa əlla aṯən masafa d tloṯo yawme, raḥiqi mi walaye du babayḏa, ḥzalle margo, dukṯo baxča, maye, gelo, marʕa lu sawal dəṯṯe.
138. Tamo maḥatte ač čuwedər dəṯṯe, ḥatta d məṯnoḥi.
139. Bu lalyawo, me d maḥatte ač čuwedər dəṯṯə, Šahrzaman, i naqqa d daməx u ʕulmo, d damixi a greʕe w damixo Səttəlbudur, azze, ʕabər lu čadər diḏa, ḥatta d gonu mede mena.
140. Ḥəlle, ḥzele, kile kit b iḏa šayro d almas, kmabrəq, ax du kukwo.
141. Hano, hiya ṭawəḥto, daməxto, mawfaqle m iḏa, mədle.
142. I naqqa d nafəq mu čadər diḏa w d u šayro mabhalle ġalabe,
143. Aṯi ṭayro, naḥət mi šmayo, mədle lu šayrawo w fayər w azze.
144. I naqqa d fayər, Šahrzaman mədle lu sayfayḏe w azze bəṯr u ṭayro.
145. U ṭayro, masafa d sedo tre kmaḥət, kəzze, moṭele d moḥe u sayfo, qoṭele. Kfoyər u ṭayro w bu ḥalano raḥəq u ṭayro mənayye ġalabe.
146. Hul ṣafro huwe kəzze bəṯr u ṭayro, lə qadər d musakle.
147. M bəṯr d lə ḥzele u ṭayro, raḥəq mač čuwedər diḏe ste, mwaʕadle ʕal ruḥe: hul d lo ḥoze u šayro, lo kowe d doʕər.
148. Hawi ṣafro, i aṯto Səttəlbudur maḥəsla, kḥayro: u šayro latyo b iḏa.
149. Bəṯr məftakalla, mən masale yo, azzayo lu čadər du gawro ste, ḥəlla: u gawro ste latyo mawǧud.
150. Aḏiʕo, d ənno aṯi, mədle lu šayro w l nošo aw l ṭayro mede lqəṭṭe u šayrawo mene w azze bəṯre, d amṭele.
151. Hiya ste məftakalla, ḥatta d a greʕe w u mal diḏa d lo mibarbəz, aw noše nuxroye, d l oṯe, hoǧəm aʕlayye, soyəm taʕadda aʕlayye.
152. D lo mibarbəz u mal dəṯṯe, ǧbiro, lwəšla ǧule du gawro w mṣawalla ruḥa xdoṯe.
153. Mu sabab d šəbhiwo l ḥḏoḏe a tre.
154. A greʕe, i naqqa d ḥuzanwola, d nəfqowa baynoṯayye, ḥəšwiwola: hiya hano u rabayḏan yo, Šahrzaman yo.
155. L əḏʕiwo, d hiya yo, d lwəšla aǧ ǧulayḏe w mbadela ruḥa.
156. Bəṯr me d fayiši, mədde d tloṯo yarḥe tamo, lo daʕər aʕlayye Šahrzaman, bal huwe azze bəṯr u ṭayro.
157. U ṭayrawo fayər, maḥatle bayn i baxča, d kətwo eba dawme ġalabe, ʕabər l tamo, li baxčayo, w maḥatle u šayro b dukṯo manək di baxčayo.
158. Huwe, Šahrzaman, me d ḥzele, u ṭayro ʕabər li baxča, azze bəṯre, ḥəlle, d kətla tarʕo li baxča sxiro maḥiḏo.
159. Mḥele bu tarʕo, nafəq side u moro di baxča, kumalle: "Mən kəbʕət harke?" Məllele: "Uno ste zlam faqiro no, kuraxnoli ʕal šuġlo mede."
160. Məllele: "Mən šuġlo koṯe menux?" Məlle: "Uno ǧinanči no. Iḏa d mʔamrət, kibi xudamno bi baxčaṯe."
161. Məllele: "Iḏa d oṯe menux, d xədmət, gdubenoloyo xdama!"
162. Maʕballe l gawe di baxča w šqilele rawšo w maro w bdele kmoḥe taḥt ad dawmanək di baxča, kḥofər u ʕafro w kmaḥru as syoġone w kkorəx ʕal u šayro, ḥatta d ḥoze, ayko maḥatle lu ṭayrano.
163. M bəṯr mdawamle mədde d šwaʕ əšne bu ḥalano
164. I aṯto, fayišo hiya ste tamo bu margawo, d maḥatwulle buwe tamo.
165. Kətwo qariwo lu margo walaye. Kətwole malko bi walayayo w i baxčaṯe ste du malko wa.
166. Maḥatte bi baxčayo, laḥ ḥəyewən dəṯṯe rʕalle u gelo w ad dawme di baxča kula.
167. Lu malkawo mšayaʕlela xabro, məlle: "U ḏ̣ayfo, d foyəš yawmo, tre, tloṯo, zoyəd layt.
168. Kəbʕeno, d qaymitu mi baxčaṯe diḏi, mu sabab d maḥrəwulxu. W iḏa b ṭowuṯo, d lo qaymitu, gduṯeno, bu zor gmaqəmnulxu."
169. Me d šamiʕo haṯe Səttəlbudur, məllale: "Aḥna l ayko gdəzzano uʕdo? Harke maḥatlan u sawal diḏan, aḥ ḥəyewən diḏan, kroʕən harke w latlan dukṯo ḥreto, d əzzanola, kəbʕina d ubatlan ṣabər, hul d ḥuzena šuġlayna, mə gədhowe."
170. Huwe lə maqbele. Bəṯr me d lə maqbele, məllale: "Iḏa maqəblət w lo maqəblət, aḥna lə gqaymina marke."
171. Hano, u moro di baxča, maləmle a greʕayḏe, aṯən d həǧmi aʕlayye.
172. Hiya ste, Səttəlbudur, mədla lu sayfayḏa, l rumḥo, rawixo ʕal i səstayḏa w ann arbʕi greʕayḏa aʕma, rawixi, nafiqi mqabəl dəṯṯe.
173. Bəṯr me d mqatalle, m ṣafro ḥatta l falge d yawmo, qale, hawi baynoṯayye qale d admo wa əlla hǧəmme ʕal u malko, liya w la greʕayḏa, msəkke yaṣiro.
174. Bəṯr m d msəkke yaṣiro, a greʕayḏe ste mbarbzi, kul ḥa azze b xaṣra.
175. Hano moballe lu čadər dəṯṯe, maḥatla bu čadər.
176. Bəṯr məllale: "Uno lo qəṭlallux, bal kəbʕono d obət waʕd aʕmi, ḥatta d ṭuratlan harke, hul d ḥuzena, mə gədhowe m šuġlayna."
177. U malko mwaʕadle, məlle: "Iḏa d oṯe d marfetulli, lə gmamnaʕnulxu mi marʕa di baxčaṯe.
178. Hiya marfela, bas l əḏʕiwo, d kətyo aṯto, ḥəšwiwola gawro. Mu sabab d aǧ ǧule du gawro aʕla wayye.
179. M bəṯr d azze u malko lu bayto, səmle muklo rabo ʕazime, qrele liya w la greʕayḏa kulle li ʕazime.
180. Me d azzayo li ʕazime, ḥəlle lu malko biya: ṣurṭo šafərto xulqa ġalabe šafərto yo, nafəl b lebe, kətwole barṯo, abəʕ d ubelayo, samle u ḥaṯnayḏe.
181. M bəṯr d mkamalle u muklo, mšawalle bar rabe di walayayḏe: "Hal, mən saymina lu zlamano, d kətyo hawxa ṭowo, d kətyo gawro bi qale?"
182. Mərralle: "Ya u malkayḏan, iḏa d rəḥmət, hawle i barṯayḏux, sume u ḥaṯnayḏux!"
183. M bəṯr d šaməʕ haṯe, kumalle: "Ya u abrayḏi! Hat, m bəṯr d ḥzeli menux ṭowuṯo, itux, nšaq iḏi! Kətli barṯo, gdubenoluxyo!"
184. Haṯe l abiʕo, d məḏʕo u ḥal diḏa, qayimo ʕal uṣul, nšəqla iḏe du malko. Hulela i barṯo, mhirole aʕla.
185. Bəṯr me d mhəlle i barṯo aʕla, midola, amṭola bayn a greʕayḏa lu čadər diḏa, maḥatlala layo ste čadər diḏa, bašqa l ruḥa w hiya ste, čadər.
186. Fayiši bu ḥalano mədde d yarḥo, i barṯo du malkano ḥəlla: hano latyo gawro, hano latyo u uṣul di zawaǧiye, ʕayəqla, qḥiro.
187. Me d ḥzela Səttəlbudur u fəkər diḏa, ǧbiro b lalyo, aṯyo sida, məllala: "Ya i ḥoṯayḏi! Uno ste xdoṯəx aṯto no. Bal kətwoli gawro, ġalabe layəq w šafiro, əšme Šahrzaman we.
188. Aṯina larke, maḥatlan bi baxčaṯe, mqawəm aʕle bala, azzeyo, məḥaqqaq ʕal qariwo gdoṯe.
190. Me d aṯi, gməṣyalle, hat gdowət ʕle meni side w grəḥamləx zəd meni.
191. Iḏa d oṯe, d əbʕət, d fayšət sidayna, w d mṣabrət hul d oṯe, hat gdowət iš ṭaw meni side.
192. W iḏa d oṯe, d lo əbʕət ste, kile babəx qariwo, kəbʕət, əzzəx s babəx."
192. Me d šamiʕo i barṯo du malko i ǧġaliyayḏa, məllala: "Madam hat kmaqəblət haṯe, uno ste u ḥal diḏi ʕam diḏəx!"
193. Bəṯr d fayiši šwaʕ əšne bu ḥalano, Šahrzaman, a šwaʕ əšne kḥofər i baxčayo, qumṯo korəx ʕal u šayro.
194. Me d kamili a šwaʕ əšne, u ḥa yawmo ḥfəlle taḥte ḥḏo mad dawmanək di baxča, ḥzele u šayrayḏe bu arʕayḏa, ṭmiro bu ʕafro.
195. Me d ḥzele, fṣiḥ ġalabe, mədle u šayro, maḥatle b ʕebe.
196. W hawi ʕaṣriye, aṯi more di baxča, məllele: "Ya u rabayḏi! Uno hani šwaʕ əšne kxudamno bi baxčayḏux, mede menux lə šqili. Uʕdo ʕaǧəzno ġalabe w ʕayəfno w aṯi u baytayḏi l boli.
197. Kətli naʕime, u moro d kəfle no, kəbʕeno, d mraxṣatli, d əzzino ste si ʕaylayḏi."
198. Hano, me d šaməʕ mene, məllele: "Zux b šlomo, ya u abrayḏi!"
199. Hani mədde d šwaʕ əšne xdəmluxli xədme, ḥaq w b raṣṭiye. ʕAl haṯe izux!"
200. Huwe nafəq mi baxča, hule foṯe laf i dukṯo, d kətwayye a greʕayḏe w i aṯto bi baxčayo sakən, ʕamire.
201. Bəṯr me d aṯi, ḥəlle, ḥzele: i waḏ̣ʕiye da greʕayḏe, i waḏ̣ʕiye di aṯto mbadlo ʕal qamayto, mġayro ač čuwedər dəṯṯe w hənne, i waḏ̣ʕiye, i qyafaṯṯe mġayro.
202. ʕAl haṯe l abəʕ d oṯe, d oṯe baynoṯayye, bal maḥatlele čadər, ʕle minayye bu dyarawo, d kətyo qariwo lənne.
203. Bəṯr me d maḥatle u čadərano, kmaḥət bolo, kḥoyər: i aṯto kəla lwəšto ǧule d gawre, knəfqo w gdəʕro w hiya kḥəkmo ʕal a greʕe.
204. Kḥəkmo ʕal a greʕe, hawile fəkər, d balki šqilala ḥa li aṯto w hawo u gawrayḏe yo.
205. ʕAl haṯe məftakalle, d hoǧəm aʕlayye, ḥatta d qoṭəl a greʕe w hiya w u gawro.
206. Bəṯr me d ḥzele u ḥalano, mədde d šabṯo aw zoyəd mšayaʕlelən xabro, məlle: "Ḥayḏ̣eru ruḥayxu li qale! Mu sabab d uno kəbʕeno d huǧamno aʕlayxu."
207. Hiya bəṯr me d šqila u xabrayḏe, l aḏiʕole, bal məllalən la greʕayḏa: "Ḥayḏeru ruḥayxu! U zlamano kṭoləb mənayna qale.
208. Hano, u admayḏe howe b qarʕe. Aḥna, latlan mene xabro di qale, bal aṯi ṣərf lašan i nayartiyayḏan."
209. Me d hawi ṯeni yawmo, mḥayḏ̣arre ruḥayye li qale, ḥatta d nəfqile.
210. A greʕe kulle məstaḥfalle, kul ḥad məlle: "Uno laybi.
211. Iḏa u rabayḏan d lo nofəq l qamuṯayḏan, layban nəfqinale.
212. Me d šamiʕo Səttəlbudur u xabro da greʕe, mʔaṯro, ʕayəqla, ṭləbla i səstayḏa, mədla lu sayfo w l rumḥayḏa, lwəšla aǧ ǧule du gawro d Šahrzaman, nafiqo l qamuṯe li qale.
213. Huwe ste naḥət mu dyarawo, d kətyo tamo, rawəx ʕal i səstayḏe, bal qhiroyo ġalabe.
214. Bəṯr me d ḥzalle ḥḏoḏe, naḥiti l ḥḏoḏe, bas sayfe w ar rumḥe, hul d hawi m ṣafro hul falge d yawmo.
215. Me d hawi falge d yawmo, Šahrzaman qḥir: "Aydarbo kali qume bi qale u zlamano?" Mḥele raġle taḥt u gawo di səsto, hǧəmle aʕla, maʕlele ḥəs diḏe, məlle:
216. "Uno, d huweno Šahrzaman, u abro d Qamarzaman, šaxṣ xdoṯux, d kole qumi bi qale?" W hǧəmle aʕla.
217. Haṯe me d šamiʕo əšme d Šahrzaman, ḥalan mahzamla m qume w ʕabiro lu čadər diḏe.
218. Bəṯr me d ʕabiro lu čadər, daʕər huwe ste lu čadər diḏe.
219. Hawi ʕaṣriye b lalyo, mšayaʕlale xabro, kəmmole: "Kəbʕono, d oṯət sidayna, lalyo ḥreno maʕazminalux, sayminalux muklo, d oṯət lu muklayḏan!"
220. Huwe məlle: "Uno aṯino ṣərf lašan i qale lu qaṭlaṯxu, aydarbo hatu quretulli lu muklo?"
221. Məllale: "I qale, u qaṭlo, u admo naqqa ḥreto baynoṯayna yo. Kul ema d əbʕət, ḥaḏ̣ire na li qale. Bal hawxa ḥzelan munasəb." Bəṯr me d məlla hawxa. maqbele.
222. Hawi ṯeni lalyo, mḥayḏ̣alle ruḥe w aṯi lu muklo.
223. Bəṯr me d yatu ʕal i ṣufro, mamṭilale maṯle, mi naqla d kətwayye ʕam ḥḏoḏe, d ḥzalle u ḥulmo, w i naqla d aṯi su babayḏa w aydarbo aṯən, maḥatte bi baxča, w bəṯr me d azze, u šayro aydarbo gniw, w hiya d ǧbiro d lwəšla aǧ ǧulayḏe, səmla a greʕe, idara hul d aṯi, bu ḥalano maḥkəlale i ḥkoyayḏa.
224. Huwe me d šaməʕ, u maṯlano, i ǧġaliyayḏa, ḥalan aḏəʕ, d kətyo i aṯto.
225. Tamo fayiši, ǧġili a tre ʕam ḥḏoḏe, aḏiʕi ḥḏoḏe, huwe ste maḥkele ʕal u šayro, hiye ste məllale i qaḏ̣iyayḏa, i ḥkoyayḏa.
226. Bəṯr me d aḏəʕ, mšayaʕle a greʕe, mawtalle u čadər diḏe mu qarʕe du ṭurawo, naḥət lu bayto, fṣiḥi b ḥḏoḏe fṣiḥuṯo rabṯo.
227. Mofaqle u šayro m ʕebe, hulelayo li aṯto. Bas a greʕe l aḏiʕi, d huwe d aṯi.
228. M bəṯr d fayiši, yawmo, tre, tloṯo tamo məllale li aṯto ste, ʕal i barṯo du malko, d amṭəlaleyo aṯto ḥreto.
229. Huwe l abəʕ d roḏ̣e, d maqbəl tarte niše, d howən l ḥa gawro, i idaraṯṯe ġalabe zaḥme yo.
230. Bal hiya maqnaʕla, məllale: "Uno mwaʕadli aʕma, ḥatta i naqla d oṯət, lazəm d rəḥmatla zəd meni." ʕAl haṯe maqəblole.
231. Bəṯr me d fayiši mədde d yarḥo ḥreno tamo, šqile i raḥayḏe, ṯniḥi, ṭləbbe xaṭər mu malkawo, more du margo, huwwe foṯayye li walayayḏe.
232. Masafa d yawmo aw tre aw zəyudo maṭən ḥeḏ̣or i walaye.
233. I naqla d maṭən ḥeḏ̣or i walaye, ḥzele noše dawore, d gduri, d kənne u ahl di walaye, mšayele: "Hal u ḥal du malkaṯxu aydarbo yo? U malkaṯxu kfoyəš ani lo?"
234. Madʕalle ḥa mas sowanək, d kətwe tamo daworo, kboxe, komər: "U malkayḏan msiko yo. Qayəm ḥa ma greʕe, yatu ʕal u kursi, šqile i mamlaxṯo mene.
235. Bal kətwole abro lu malko, azze b briṯo w ṭawəʕ w lo kəḏʕina, ayko fayəš.
236. Law d uṯewo hawo, balki maxlaṣwolan mi zoriye, m taʕadda du malkano."
237. Huwe məllele: "Iḏa kan d oṯe u abro du malko, hal gmaqblile u ahl di walaye?" Məlle: "Naʕam. ʕAm kul mamnuniye gmaqblile, mu sabab ʕaǧizi mu ḥəkəm du malkano, bayo d kətwe greʕo, latyo ḥər."
238. Məllele: "Hal u malko qamoyo kfoyəš saġ?" Məlle: "Naʕam! Huwe w i aṯto a tre kələn bu ḥabs msike w u greʕo yatiwo ʕal u taxt, ʕal u kursi kḥokəm ʕal i walaye."
239. Me d məlle hawxa, Šahrzaman ġalabe qḥir w mʔaṯər, baxi, naḥiti ad damʕayḏe, məlle: "Uno u abro du malko no."
240. Hano, u daworo me d šaməʕ i məlṯaṯe mene, aṯi bayn i walaye, kəmhawər, komər: "Kəle u abro du malko aṯoyo, nfaqu l qamuṯe!″
241. Me d šamiʕi u ahl di walayayo, nafiqi rabe w naʕime l qamuṯe. Mawtalle b hayye rabṯo, b kram rabo, mawtalle msawyo li saraye.
242. Hano, u malko, d kətwe greʕo, d msəkle i mamlaxṯo, me d šaməʕ, mahzamle.
243. Bəṯr me d mahzamle, msəkke li ʕaskar, li amniye msəkla, ḥalan amṭalle w qṭəʕʕe qarʕe, šnəqqe bi durto di saraye.
244. Me d yatu Šahrzaman ʕal u kursi di mamlaxṯo, mšayaʕle bəṯr u babo, bəṯr i emo, mawtalle lu ḥuḏ̣ur diḏe, ḥzele: nafili b ḥal ġalabe ḏ̣aʕif.
245. U babo w i emo a tre samən, bayo d kətwayye sowe.
246. Bəṯr me d maytalle lu ḥuḏ̣ur diḏe, mʔamalle, məblənne lu ḥəmmam, masḥənne, malwəšlelən ǧule naḏ̣ife, maytalle, mətwile ʕal i ṣufrayḏe lu muklo.
247. I naqqa d qayimi mu muklo, qayimi i emo, u babo, mədde li məsine dam maye, d maḥti maye ʕal iḏe. Huwe gaḥəx tamo.
248. Bəṯr me d gaḥəx, u babo məllele: "Qay kogəḥxət, ya u abrayḏi?"
249. Məlle: "Kəḏʕət u baḥsano diḏi, u yawmo, d kətwi naʕimo, koṯe l bolux?
250. I naqla d kətwux hat w emi yatiwe ʕal u muklo w d aṯino, ʕabənno, ḥa ṭayro hule ṣawt diḏe mu šubbak.
251. Uno gaḥəxno. Hat abiʕət d qəṭlatli. ʕAl ayo d gaḥəxno, məllux aʕli, gaḥəx.
252. Wəlḥal: u ṭayrano hawxa məlleli u yawmawo. Omər: "Kit yawmo, d emux w babux gmaḥti maye ʕal iḏux!
253. ʕAl haṯe adyawma ste d ḥzeli hawxa, d qayimitu, d maḥtitu am maye ʕal iḏi, aṯyo hayo l boli, gaḥəxno."
254. I emo, u babo daʕiri lu kawn dəṯṯe qamoyo, fṣiḥi bu abraṯṯe fṣiḥuṯo rabṯo.
255. Šahrzaman, bəṯr me d yatu ʕal u kursi di mamlaxṯo, u ʕulmo maṭəʕle w rḥəmle. Ḥkəmle ḥəkəm diḏe b ʕadale mədde d əšne ġalabe.
256. Hawile tre abne. Mi aṯto Səttəlbudur abro w mi barṯo du malko ḥreno abro. Maḥatle əšme ḥa Asʕad, ḥa Amǧad.
257. Bəṯr me d yariwi, maḥtənne bam makatəb, bam madarəs, yalifi ʕəlm w hawən b tarbiye naḏ̣əfto, qayimi, xədmiwo u babo w i emaṯṯe.
258. Wa əlla, me d maṭən lu ʕumro daḥ ḥamšaḥṣar əšne, štaḥṣar, bayo d kətwayye bi ḥzayto ġalabe layəq šafire, i barṯo du malko, u fəkər diḏa ḥaru aʕlayye.
259. Kəmmola l Səttəlbudur: "Uno, an naʕimani diḏan ġalabe krəḥmanne, mu sabab d šafire ne bi ḥzayto.
260. Bas kəbʕono menəx, d maqəblət u mamrayḏi." Məllala: "Mən yo?"
261. əmmo: "I naqla d oṯən mi madrase a tre abnayḏan, uno gmaʕbrono u abrayḏəx bi odayḏi, hat ste maʕbər diḏi li odayḏəx!
262. Iḏa kan d oṯe, d lə mkamli u maqṣad diḏan, gdəmmina lu babaṯṯe, ḥatta d quṭelən."
263. Haṯe, Səttəlbudur, lə raḏ̣yo, bal yawmo, tre, tloṯo maqənʕola bu ḥalano.
264. Bəṯr me d qaniʕo haṯe ste, ḥa may yawme aṯən a tre abnaṯṯe, aṯən lu bayto, qayimi l qamuṯayye, maʕbarre kul ḥa mənayye li odayaṯṯe.
265. Me d ḥzalle lan naʕimani u fəkər dann ammoṯaṯṯe ḥariwo aʕlayye, mahzamme m bayn iḏoṯayye, ṭayiri bi arʕo.
266. Mi walaye d Ṣṭambəl ṣafən b Mawṣal.
267. Bi walaye d Mawṣal ʕabiri a tre ʕam ḥḏoḏe.
268. Layt b iḏayye šuġlo, ḥatta d məfqi i idara, i ʕašaṯṯe, bdalle kəmdagən bayto bayto w bad dukane.
269. Yawmo, tre aw tloṯo aw yarḥo bu ḥalano, kul yawmo kməfqi u laḥmaṯṯe.
270. Ḥa may yawme ḥa mənayye azze lu dukano d ḥa mah huḏoye, ftəḥle iḏe qume, ḥatta d ubele, mede d mofəq i maʕašayḏe w i idarayḏe buwe.
272. Məllele: "Abri! Hal lo koṯət aʕmi lu bayto, d maswaʕnolux muklo?"
273. Məllele: "Naʕam! Iḏa d məblatli, kuweno mamnun, ḥatta d gawi, d məmle muklo."
274. Məllele: "Hal latlux nošo?" Məlle: "Naʕam. Kətli aḥuno."
275. "E", — məlle, — "itux, axul hat w gdubenolux muklo l aḥunux ste."
276. M bəṯr d azzeyo aʕme, ʕam u huḏoyo lu bayto, maḥatlele muklo qume, axile, sawəʕ.
277. Bəṯr me d sawəʕ, u huḏoyo maytele ṭəbbe d zafto w qiro, mḥele b aḏnoṯe, sxəlle aḏnoṯe.
278. Mədle lu droʕo du xortawo, mḥalaqle b gubo ʕamuqo, d laybe bahro, d lo kšoməʕ ḥəs d nošo w lo nošo ste kəzze riše.
279. Bal kul ṣafro, kul ʕaṣriye kəmḥalaqle u muklayḏe, am mayayḏe w ṭrele tamo yaṣiro.
280. U aḥuno ḥreno, me d hawi ʕaṣriye, aṯi, lə ḥzele u aḥunayḏe, fayəš gboxe aʕle.
281. Kəmwalwəl, kmoḥe ʕal ṣadre, komər: "Aḥuni mvayəʕ!"
282. Yawmo, tre, tloṯo bu ḥalano kboxe ʕal u aḥuno bu šuqo w ayko d kəmšayəl u aḥuno, nošo lo kumalle, ayko yo.
283. Fayət mədde d yarḥo, huwe kul yawmo kboxe ʕal u aḥuno bu šuqo, kmaʕle ḥəs diḏe.
284. Ḥa may yawme ḥa sowo xtiyar, ḥzele u baxyayḏe u mayiro, kayu lebe aʕle. I naqqa d gboxe, qrelele, məlle:
285. "Ya abro! ʕAl mə gboxət?" Məllele: "Aḥuni, kətwoli w mvayəʕ, lo koḏaʕno, l ayko azze."
286. Məllele: "Ayko mvayəʕ?" Məlle: "Uno w huwe aṯina lu šuqo, huwe azzeyo lu dukano du šaxṣawo, d kətyo mqabəl, w bəṯr m tamo lə ḥzeli."
287. U sowawo məllele: "Abri, aḥunux azzeyo, gmoyəṯ, gməqṭəl."
288. Bal gmašənno aʕlux šira, iḏa d oṯe d šəmʕatli, gmaxləṣət aḥ ḥaye d aḥunux.
289. W əlla d oṯe d lo šəmʕatli, aḥunux azze. Lo fayəš gḥuzatle."
290. Məllele: "Mən yo?" Omər: "U huḏoyano, d kḥozət, kul šato kətle ʕade, kmosək ḥa naʕimo aw xort, kmobele, nuḥalle ʕal u qawro du babo, d suyamle dabiḥa.
291. W hano, aḥunux ste, muḥaqqaq side msiko yo.
292. Bas kətle dukṯo tliṯo, nošo lo koḏəʕ bi arʕo.
293. U ʕeḏayḏe, u yawmo du dubḥayḏe falge du yarḥo yo. Mqadamle m uʕdo hul ḥamšaḥṣar yawme, gmobəl aḥunux, gnuḥalle.
294. U yawmawo, d kətyo mʕayno du ʕeḏayḏe, kmaṭʕən kul mede, d kətle mal, zangane, ṯarwe, dahwo, semo, u sawal diḏe, an naʕimayḏe, u baytayḏe kule, kmaṭʕalle, kmobele l larwal mi walaye.
295. U qawro du babo ste larwal mi walaye yo. Tamo knoḥər dubḥo. W hul ʕaṣriye huwe w an naʕimayḏe ksaymi muklo, kəxli, šotən w me d hawi b lalyo, ʕaṣriye kdəʕri lu baytaṯṯe.
296. Iḏa hat qadirət, i naqla d nofəq mi walaye, bi waṣṭa di ḥukume d mfatšət as sanduqayḏe aw u mede, d kit aʕme, balki məfqət aḥunux.
297. W d lo, aḥunux, me d azzeyo riše du qawro du babo, gnuḥalle tamo dubḥo.
298. Me d šaməʕ hano, u xortano, haṯe, ḥalan azze w moḏaʕle i ḥukume du zabnawo w bi waṣṭa di ḥukume u yawmo, d kətyo mʕayno, falge du yarḥo, d gnofəq u huḏoyo, msəkke qm u tarʕo.
299. U huḏoyano, me d aṯi falge du yarḥo, maṭʕalle u mede, d kətwole kule, w mofaqle u xortawo, u aḥunayḏe, maḥatle b gawe d sanduqo, maṭʕalle ʕal ḥaywan w mofaqle ʕam u mal diḏe larwal mi walalye.
300. Me d aṯən qm u tarʕo di walaye du badan, tamo ab bakčiye, an nəṭure, maklalle u huḏoyo, mərralle: "Kito manəʕ."
301. Məllelən: "Uno, ʕade kətli, kul šato kəzzino, mqadamno dubḥo ʕal u qawro d babi. W haṯe ʕade ǧari yo aʕmi. ʕAl haṯe layt manəʕ laǧani."
302. Hənne mərralle: "Mu ṭaraf du wali kito amro, ḥatta d kolət harke, hul d oṯən i amniye aw i maḥkame, d obi amro."
303. Bəṯr me d maklalle, aṯyo i maḥkame, tamo maḥatte aṭ ṭaʕnayḏe kulle, mfatašše baṭ ṭaʕnayḏe, ḥzalle: kəle u xortawo, u aḥunayḏe, b gawe du sanduqo, aḏnoṯe malye zafto w qiro, d lo šoməʕ.
304. U ḥal diḏe hawi ḏ̣aʕif ġalabe, bayo d kətwe yaṣiro, mədde d əšto yarḥe lə ḥzele bahro w lo ənsanat, ubaʕwo d mofaqle, ḥatta d nuḥalle tamo ʕal u qawro du babo.
305. Me d aḏiʕo i ḥukume buwe tamo, msəkke u huḏoyawo w an nošayḏe, huwənne li maḥkame.
306. I maḥkam hula b ḥaq dəṯṯe, iʕdam.
307. Bəṯr me d ʕdimənne, qṭilənne, li maḥkame mʔamalla, ḥatta u bayto du huḏoyo, u mal diḏe, u dahwo, u semayḏe, i tarwayḏe, i zanganayḏe kula d howən la tre xortinani.
308. Me d maslammanne, yatiwi, azzən, yatiwi ʕal u bayto du huḏoyo w bdalle hənne ste bi raḥa w bu kef bu ṣafaṯṯe.
309. Wa əlla fayət mədde d šato, u rabo di walayano mayəṯ.
310. Meqəm ʕade wa. Tamo kətyo ṭayro, marfanwo, u ḥa, d uṯewo u ṭayrawo, d kulewo ʕal riše, huwe, huwe wo ḥakəm di walayayo.
311. Bəṯr me d mayəṯ u ḥakəm, u wali di walayayo, marfalle u ṭayro. Barəm, maḥatle ʕal qarʕe d Asʕad, yaʕni u aḥuno d Amǧad.
312. Bəṯr me d maḥatle, ḥərre, mərre: "Hano zlam nuxroyo yo, lə kəḏʕina, i emo, u babo man yo, lazəm, hano tuletulle, marfetu u ṭayro naqla ḥreto.
313. Bəṯr me d marfalle u ṭayro dat tarte naqlat w da tloṯ naqlat, naqla ḥreto maḥatle ʕal qarʕe d Asʕad.
314. ʕAl aṯe ar rišone di walaye mərre: "Haṯe mu ṭaraf d aloho yo.
315. Bəṯr me d aloho raḏ̣i, yaʕni tloṯ naqlat kmaḥət u ṭayro ʕal qarʕe, lazəm huwe d howe ḥakəm aʕlayna."
316. Maḥatte Asʕad ʕal u kursi di ḥakəmliye, səmme ḥakəm, wali aʕlayye.
317. Mdaballe i walayayo dəṯṯe ġalabe ṭowo w šafiro.
318. U aḥunayḏe ste Amǧad, hawo ste mʕawanawole bu ḥəkəm.
319. W hawən rḥime a tre ʕal u ahl di walayayo.
320. Bəṯr me d amṭannanne la tre ste niše, tamo fayiši bi walayayo i mədde daḥ ḥayaṯṯe.
321. W d uwetu basime!


======
Ritter: 025. N_Mḏ Šaṭər Šuman.txt
001. Kətwo, latwo, heš ṭaw m aloho d bi šmayo latwo.
002. Kətwo ḥa zlam, əšme Šaṭər Šuman.
003. Hano daʔəm bayn an naʕime məštaʕewo.
004. Ruḥamwo u təštəʕniyo dak kaʕbe. Maləmwole ak kaʕbe di qriṯo kula.
005. Ḥa yawmo azzeyo li ṣufro d ḥa, d kətyo u rabo di qriṯo.
006. Hano, u muxtar di qriṯo, i ṣufrayḏe maḥatto wa ʕal i arʕo laf faqire, lam məskene, lann azole w aṯoye du darbo.
007. Huwe ste yatu ʕal i ṣufro, d oxəl.
008. Bəṯr me d axile, qrelele lu moro du bayto, kumalle: "Iḏa d umannolux mede, d saymatle, gmuleno sefux kaʕbe." Məllele: "Mar!"
009. Omər: "D əzzux si armaltayo, d kətyo ǧiran diḏan, kətla ṭaṣe, d gənwatla w amṭatliyo, məqqayəṣ d əbʕət, gdubenolux kaʕbe." Məllele: "Ṭrowe!"
010. Bəṯr, me d hawi ʕaṣriye, azze Šaṭər Šuman lu bayto di armalto, ʕabər lawġul, lə ḥzela.
011. Bəṯr me d ʕabər, kətla i ṭaṣayḏa maḥtowala ʕal i koro. Maḥwyowa bahro, ax di lampa bahərto, ubowa nuhro lu bayto kule.
012. Hiya me d damixo, mədle li ṭaṣayḏa, maḥatle ṭaṣe ḥreto, d kšəbhola, b dukṯa w nafəq bu tarʕo. Aṯi, hule i ṭaṣe lu rabo di qriṯo.
013. Hawi ṣafro. I armaltayo qayimo, kḥayro: i ṭaṣayḏa b dukṯa.
014. Bəṯr me d hawi lalyo, kḥayro: i ṭaṣe lə kmaḥwyo bahro. Baxyo: "Hal l mane mobele i ṭaṣayḏi?", — kəmmo.
015. Bəṯr me d mšayela, qayṣ d mšayela nošo, lo məllela.
016. Ḥa yawmo aṯyo, ḥzela: ʕal i goro kəle Šaṭər Šuman kməštaʕe bak kaʕbe.
017. Məllale: "Abri! Kəḏʕono, krəḥmət ak kaʕbe. Uno, kətwoli ṭaṣe, mvayʕo. Iḏa d məfqət i ṭaṣayḏi, gduballux məqqayəṣ d rəḥmət kaʕbe.
018. Məllela: "Ḥoṯo, iḏa d obatli mo kaʕbe, uno i ṭaṣayḏəx gdamṭenoləxyo adlalyo."
019. Mwaʕadla aʕme, d ubole ak kaʕbe.
020. Bəṯr me d mwaʕadla aʕme, azze b lalyo lu muklo, d oxəl, su rabo di qriṯo, ʕal i ṣufrayḏe.
021. Ḥzele i ṭaṣe, kəla lawġul, maḥtole bi odaye lawġul w kmaḥwyo bahro lani, d kətne yatiwe kulle.
022. Bəṯr me d ṭləble i ṭaṣe mu rabawo di qriṯo, luleleyo, məlle: "Layt sidi ṭaṣe, lə kubenola."
023. Me d hawi lalyo, ham naqla ḥreto ʕabər lu bayto du muxtar, u rabo di qriṯo.
024. U rabo di qriṯo moṣele u ahl du baytayḏe, ḥatta d maḥṣən at tarʕe d nošo, d lo ʕobər, mobəl i ṭaṣe, mu sabab d aḏəʕ, Šaṭər Šuman gdoṯe, gonu i ṭaṣe, mobela.
025. Huwe, me d hawi lalyo, damixi, ṭawiʕi, nafəq m lawġul, mədle li ṭaṣe, mahzamle.
026. Aṯi, ḥalan huwole li armaltayo w daʕər lu baytayḏe.
027. Hawi ṣafro, qayəm u rabo di qriṯo, kḥoyər: ṭaṣe layt. Aḏəʕ, Šaṭər Šuman məblole.
028. Qrelele ṣafro, məlle: "Hat aʕli kqədrət. Kito ḥa harke ṣawoʕo bi qriṯayḏan, bi walayayḏan, əšme Murad. Iḏa d qədrət d saymət buwe mede, d maxaṣratle, u mede, d əbʕət, gdubenolux."
029. Omər: "Uno, latli lazəm, lo lu dahwo, lo lu semo. Uno, kətli lazəm l mo kaʕbe. D ubatli am mo kaʕbayḏi, u mede, d əbʕət, ksuyamno buwe."
030. Məllele: "Lo mo kaʕbe, d əbʕət, maṯe gdubenolux."
031. Məlle: "Naʕam! Mar! Mə kəbʕət, ksuyamno buwe."
032. Məlle: "Kəbʕeno, d maxəṣratle xṣara, d əzzux side w mǧarbatle w maxəṣratle." Məlle: "Ṭrowe!"
033. Azze Šaṭər Šuman su Murad u ṣawoʕo, komalle: "Kətli gəglo lu ṣwoʕo. Kibux ṣoʕatliyo bi danayḏux?"
034. Məlle: "Naʕam!" — "E", — məlle, — uno, məqqayəṣ u ḥaq di gəglo?" Məlle: "I gəglo ḥaq diḏa ḥamšo qurušat yo."
035. Məlle: "Uno gdubenolux ʕaṣro w ṣoʕət i gəglayḏi." Omər: Ṭrowe!"
036. Bəṯr aṯi Šaṭər Šuman, šqilele ḥamməš rəṭle d ʕazlo w mabərmile ʕal i gorayḏe, simile ḥḏo gəglo. W mḥalqile ʕal katfe, aṯi. Maḥwelele, məlle: "Uno, haṯe yo u gəglayḏi."
037. Məlle: "Haṯe latyo gəglo, haṯe ġalabe!"
038. Omər: "Lo, u qawl diḏan hawxa yo ʕam ḥḏoḏe, lazəm d ṣoʕatla."
039. Mobele Murad u ṣawoʕo, məḥyole bi dano. Manšafla i danayḏe. Naqla ḥreto səmle dano ḥreto, manšafla hayo ste.
040. Hawi ṯeni yawmo, aṯi side naqla ḥreto: "Lazəm d ṣoʕət i gəglo!" Ham manšafla i danayo diḏe i ḥreto.
041. Ḥəlle, latle xalaṣ mene, maməṯle b ruḥe Murad.
042. Hawi ṣafro, məlle lu ahl diḏe: "Iḏa d oṯe Šaṭər Šuman, d mšayəl aʕli, maru, mayəṯ!"
043. Me d hawi ṣafro, Šaṭər Šuman mšayele ʕal Murad, i gəglayḏe ʕal katfe, məlle: "Ayko yo ʕammi Murad?" Mərre: "Ašər, kayule, mayəṯ."
044. "E, ayko yo i lašayḏe?" Məlla: "Kle lawġul."
045. Məlle: "Ṭowo, ʕas uno aydarbo marfeno ʕammi? Lazəm maḥatnole kafan w d əzzino aʕme li maqbara, d maḥatne bu qawro w nuṭanno tamo ste w maslamne l ʕruto. Mu sabab d hawile taʕbo aʕmi ġalabe.
046. U ahl diḏe, u baytayḏe mərralle: "Lo klozəm, aḥna gməblinale li maqbara, qurinale." Məlle: "Lo! Uno, kətle ḥaq aʕli, ḥuquq aʕli, lazəm, d mobanne."
047. Bəṯr maḥattalle maye, d masḥalle.
048. Azze hano, amṭele ṭaʕno d salune, maḥtile ʕal u tarʕo, ḥatta d mašəġle, w mšaḥalle am maye ġalabe.
049. Hawən samuṭe maye, raṯuḥe.
050. W mḥalaqle i šladayo du ʕammo d Murad ʕal as salunanək w amṭele am maye šaḥine raṯəḥanək, kkofəx aʕle.
051. Hano maməṯle b ruḥe, lə kəmtane, u admo kxoyər mi lašayḏe.
052. Šaṭər Šuman msəkle, gmaqlable li xaṣrayo w layo w hano lə kmaḥəs b ruḥe.
053. Bəṯr, me d mkamele u təsḥiyayḏe, maytele u kafan, mkafalle, maḥatle ste ʕal i naḥšo, mədle w ṭʕəlle.
054. Məlle: "Uno gmobanno, quwanno ʕammi b iḏi!" Mawbele li maqbara.
055. Bəṯr me d mawbele li maqbara, tamo maḥatle b qubo ḥḏo, d kətwa ftəḥto, w nṭəlle u lalyawo.
056. Hawi ṯeni lalyo, ḥeḏər falge d lalyo, ḥəlle: kəle kaṯən tloṯo zlamat. Kələn ṭʕine kul ḥa xurǧke d lirat. Aṯən li maqbara, ḥatta d fəlġənne ʕal ḥḏoḏe. 
057. Hani gməǧġoli l ḥḏoḏe, kəmmi: "Gədəzzano bayn aq qawre, tamo kfəlġina ak kallatani, d gnulan mi xazne du šulṭono, kul ḥa i ḥəṣṣayḏe, mən qayəṯle."
058. Me d šaməʕ Šaṭər Šuman hawxa, azzeyo su tabut du ʕammo — koḏəʕ, saġ yo — azze, məllele, omər: "Iḏa d oṯe d lo maḥiṣət b ruḥux, kaṯən aḥ ḥaramiyani, gqəṭli uno ste w hat ste.
059. Bal, qum, itaw yatiwo w u kafan aʕlux! U mede, d məǧġanno, haw ǧuwab diḏi. Ḥatta d maxəlṣina mu qaṭlo ste w u mede, d gnuwwe ste, foyəš lašanayna!"
060. Məllele: "Mar!" Omər: "Ḥur! Gdoṯən hani, gyətwi, gdəbʕi d fəlġi ak kallat. Uno gdumanno: "Hat mən miṯo mqarrəs hat! Am miṯe kulle, kul ḥa qoyaṯle ʕaṣro kallat, hat mədlux ʕaṣro w ḥamšo, ṭrowe i ḥəṣṣayḏux!"
061. Hat mar: "Uno lə kroḏ̣eno, lo uno, lo uno, uno, xəd kulle hani qərš, d ubatli!
062. Bu ḥalano gəmǧadlina ʕam ḥḏoḏe w d ḥuzena, aloho aydarbo gmaxlaṣlan maḥ ḥaramiyani!""
063. Aṯən aḥ ḥaramiye li maqbara, yatiwi qum qubo manək qaruto, kəbʕi d fəlġi ak kallat.
064. Wa əlla kəmṣanṭi. Kuṯelən ḥəs m gawe di qubo.
065. Ḥa komər lu ḥreno, komər: "Yabo, ono fləġli ak kallatani kulle ʕam am miṯe. Kul miṯo, qayəṯle ʕaṣro kallat. Hat gdubenux i ḥəṣṣayḏux, ṭruyo ʕabbasiye!"
066. U ḥreno gmadʕər aʕle, komər: "Lo! Uno lə kəbʕeno. Uno miṯo haṯo no, lazəm, d ubatli qərš ḥreno."
067. U ḥreno gmadʕər aʕle, komər: "E, fləġili, lo fayəš aʕmi, ġer i ʕabbasiyaṯe lə fayəš, šqilux i ḥəṣṣayḏux w izux!"
068. U hawo, u ḥreno, gmadʕər aʕle, komər: "Uno lə kroḏ̣eno."
069. Aḥ ḥaramiye kəmṣanṭi, kšəmʕi u ḥəs dəṯṯe, zayiʕi.
070. Bəṯr bu ḥalano mkararre i ǧġaliye ʕam ḥḏoḏe ġalabe naqlat.
071. Naqla m ġafle Šaṭər Šuman mhawalle omər: "Qayṣ d kit miṯe harke, qumu laḥ ḥaramiyani, məskinalle!"
072. I naqla d mərre hawxa, aḥ ḥaramiye mahzamme, ṭralle ak kallatanək ʕal i arʕo.
073. Bəṯr me d mahzamme, Šaṭər Šuman w Murad azzən, mədde ak kallat, malimənne, aṯən lu bayto w fliġənne tamo ʕal ḥḏoḏe.
074. W d huwetu saġ basime!

======
Ritter: 026. N_Mḏ Edelmutsprobe.txt
001. Kətwo w latwo, šṭaw m aloho d bi šmayo latwo.
002. Kətwo zlam zangin, more d mal w ṯarwe ġalabe. əšme Šex Ḥasan. U šexano ġalabe zangin we.
003. Ḥa may yawme azze w nafəq li taǧara.
004. Hawi d mʕawəq mədde d tloṯo yarḥe tamo.
005. Wa əlla kayule, i naqla d kayule, maytalle lu bayto.
006. Kətwole tloṯo abne. Kul d koṯe, u kewayḏe kyoqər aʕle.
007. Bəṯr me d yaqər u kewo aʕle, qrele lann abnayḏe, lu ahl diḏe, lan noše, d kətwole, mawṣele aw waṣiyat diḏe, faqaṭ bəṯr, bi waṣiyayḏe i ḥarayto. Omər:
008. "Kətli tloṯo abne, ḥa mann abnayḏi lə kyorəṯ u mal diḏi." Yaʕni latyo huwe abro.
009. U lo mawḏaʕle, ayne mənayye yo.
010. Bəṯr me d fayəš tloṯo yawme kayiwo, mayəṯ u šex.
011. Hawi d tlalle, qwərre. Mkamalle u ʕazayḏe.
012. Ann abne abiʕi d fəlġi, nafili b ḥḏoḏe.
013. Kul ḥa d məlle: "Hat lathat yəruṯo."
014. U rabo umarwole lu naʕimo: "Lathat yəruṯo." U naʕimo umarwo lu ḥreno: "Lathat yəruṯo."
015. Bu ḥalano nafəl nazaʕ baynoṯayye.
016. Bəṯr mu nazaʕano a tloṯo ṭləbbe d əzzən li šariʕa.
017. "Ayko əzzan li šariʕa?" Mərre l ḥḏoḏe.
018. Mərre: "Kito mənayna masafa d yawmo raḥuqo Šex ʕAli, kəmmi, mašhur yo bu ʕəlm w koḏəʕ, qoṭəʕ šarayəʕ, w kit side ʕadale w layt side rumatiye.
019. Gdəzzano side, ḥatta d qoṭəʕ i šariʕayḏan!"
020. Mhalaxxe bu darbo.
021. Hənne azole bu darbo, yatiwi b dukṯo ḥḏo, d kətyo gelo yaroqo tamo, muklo axəlle aw baṭili.
022. Bu ḥalano aṯi noše aʕlayye, ḥzənne, kələn yatiwe, mšayalle mənayye, mərre: "Hal lə ḥzalxu noše fayote bu darbano?"
023. Ḥa mənayye omər: "Ašər ḥzelan. Bal i šaxṣiyayḏe bənnafs lə ḥəzyolan, amma u fayoto, d fayət, rawixo ʕal gamlo we."
024. U ḥreno omər: "U rawixo di gamlo aṯto wa w ṭʕənto b gawa wa."
025. U ḥreno omər: "I gamlayḏa b ḥḏo ʕayno wa."
026. Me d mərre hawxa, am more di gamlo di aṯtayo msikənne, mərre: "Hatu aḥ ḥaramiyayḏan hatu."
027. Hənne məḥtaradde əmmi: "Yabo, aḥna lə ḥzelan!"
028. Bəṯr me d mərre hawxa, əmmi: "Madam lə ḥzalxu hatu, m ayko kəḏʕitu, i gamlo b ḥḏo ʕayno yo?
029. W i aṯto ṭʕənto yo w rawəxto ʕal i gamlo wa, m ayko kəḏʕitu?"
030. Mərranne, əmmi: "Yabo, i naqla d rawiʕo i gamlo w d naḥito i aṯto mena, kəfəš yo i dawsayḏa, u yuqrayḏa, aḏiʕina.
031. W i gamlo ste, i naqqa d rəʕyowa, mḥalqowa fema lu gelo, mu sabab d kətwa b ḥḏo ʕayno, mḥalqowa fema li xaṣrayo, d kətwa ʕayna saġ."
032. "Ṭrawu mənayye!"
033. A tloṯo šaxṣatani, ann aḥunonani, mhalaxxe masafa d yawmo, aṯən s šex ʕAli.
034. Bəṯr me d maṭən lu kon diḏe, mšayalle: "Bayn ak kowan ayna yo u čadər du šex?"
035. Maḥwənanneyo. Maḥwənnanne u čadər du šex, ʕabiri lu čadər diḏe, dralle šlomo aʕle, madʕalle aʕlayye: "B šayno w b šlomo!"
036. Maḥwənanne dukṯo w yatiwi.
037. I ʕade daš šex daʕ ʕarab qamayto: ayna ḏ̣ayfo, d oṯelən, hul tloṯo yawmo lə kəmšayli mənayye: "ʕAl mən aṯitu?"
038. Me d fayiti a tloṯo yawme, mšayele lu šex mənayye: "Abri! U ḥal dəṯxu, u šuġlaṯxu, u maqṣad dəṯxu mən yo, d aṯitu larke?"
039. Qayəm u rabo, məllele: "Ya u šex diḏi! Aṯina, kətlan šariʕa, uno w a tre aḥunonayḏi, d aṯina l sidux, ḥatta d qəṭʕət i šariʕayḏan baynoṯayna."
040. Məllelən: "Maru! Mə šariʕa kətxu?"
041. Məllele: "Aḥna ann abne d Šex Ḥasan, mašhur šex, d kətyo rabo daʕ ʕarab. 
042. Babayna, i naqla d kayule, bi naqla di waṣiyayḏe, bi aṯna di waṣiyayḏe, məlle omər: "Ḥa mann abnayḏe, latle waraṯe bayn ann aḥunone.
043. W kul ḥa mənayna komər lu ḥreno: "Hat, latlux waraṯe."
044. ʕAl haṯe bi dukṯayḏan bayn u ahl diḏan nošo lə qadər d qoṭəʕ i šariʕayḏan, d oḏəʕ, ayna mənayna, latle waraṯe.
045. Ǧbirina, ḥatta d aṯina sidux, hat muǧib du ʕaql diḏux w du fəkər diḏux, d qəṭʕət i šariʕaṯe baynoṯayna."
046. Omər: "Šafiro, abri, bal klawu adlalyo, l ṣafro gmaləmno u məǧləs w noše, d howən ʕaql, sowe, d aṯi b rišayye am masayəlani, w qəṭʕina baynoṯayxu i šariʕaṯxu."
047. Fayiši u lalyawo tamo, hawi ṣafro.
048. Ṣafro maləmle u məǧləs diḏe kule.
049. Qayṣ d kətwo ḥa sowo ʕaql bayn aʕ ʕarab, bayn ak kowan diḏe, w yatiwi bu məǧləs, bi šariʕa.
050. Aṯən a tloṯo aḥunonani, mqadamme, ḥatta d qəṭʕi i šariʕaṯṯe, mərre, i masalaṯṯe, xəd naqla, d mirole lu qamoyo, i waṣiye du babaṯṯe, d məlle: "Ḥa mann abnayḏi, latle waraṯe bu mal diḏi."
051. U məǧləsawo, qayṣ d məftakarre, lo qadiri d əḏʕi, ayna mənayye, latle waraṯe.
052. Bəṯr me d qayəm u məǧləs, kətle barṯo lu šex, maktabliye ʕaql, ġalabe šaṭər.
053. Hawi falge d yawmo, azze, məllale lu babo, əmmo: "Uno, iḏa d ubatli amro ṣalaḥiye, kqədrono, d qəṭʕono i šariʕa da tloṯo aḥunonani."
054. Məllela: "Ya barṯi! Uno, u məǧləs kule lo qadirina d qəṭʕina i šariʕaṯṯe, hat aydarbo kqədrət d qəṭʕət i šariʕaṯṯe?"
055. Məllale: "Ya babo! Hat maslamli i šariʕaṯṯe, uno gəmṣafyalla. Iḏa d lo məfqono m baynoṯayye hawo, d latle waraṯe, d əḏʕət, latno i barṯayḏux."
056. Məlle: "Šafiro." Me d hawi falge d yawmo, bəṯr mu muklo, qrele la tloṯo aḥunonani, məllelən:
057. "Abri! I šariʕaṯxu, ṣafro lo fahimina mede mena, bal gəmwakanno i barṯayḏi. Hiya gqəṭʕo i šariʕa baynoṯayxu."
058. Mərralle: "Šafiro, ya u šex diḏan!"
059. Me d hawi falge d yawmo, i barṯo du šex maʕabrila li odaye di šariʕa uṣulan, tamo yatiwo w maytela a tloṯo abne du šex ste w mətwila bu ḥuḏ̣ur diḏa w ǧġilo aʕmayye.
060. Məllalən: "Uno gdəmmanxu ḥəkkoye. Kəbʕono, i ḥəkkoyaṯe diḏi, hul d lə mšaylono mənayxu, ḥa mənayxu d l ubeli ǧuwab. Bəṯr me d mšayeli mənayxu, m ayna, d mšaylono, hawo ṭro obe u ǧuwab diḏi."
061. Mərre: "Naʕam, ṭrowe!"
062. Əmmo: "Kətwo ḥa šex, kətwole aḥuno. U šexano ġalabe zangin we w u aḥuno ste hawxa more d ʕašərto w d kowan w d ʕasekər rabe wayye.
063. A tre šexawyani, a tre aḥunonani, amṭənanne niše ʕam ḥḏoḏe la tre.
064. Bi naqla d amṭalle an niše, mwaʕadde ʕam ḥḏoḏe, mərre: "Ayna mənayna d huwele abro, lu ḥreno d huwele barṯo, gdubinaleyo layo. W ayna d huwe le barṯo w lu ḥreno d huwele abro, gdubinaleyo." Huwwe iḏayye l ḥḏoḏe, mwaʕadde.
065. Bəṯr mu waʕdawo, d hawi, lu šex rabo hawile barṯo w lu šex naʕimo, hawile abro.
066. U šex rabo, i zanganayḏe w i quwwayḏe zəd m du naʕimo wa.
067. Aydarbo d hawi, an naʕimani yariwi ʕam ḥḏoḏe, hawən kul ḥa abre d šwaʕ əšne, bəṯr ma šwaʕ əšnani u šex naʕimo mayəṯ. Fayəš u abro yatumo.
068. Fayəš yatumo. Latle nošo, d huwele moro.
069. Azze əšto yarḥe ste bu ḥalano, i emo ste mayiṯo. Fayəš huwe bəlḥuḏe dlo nošo.
070. Ǧbir u ʕammo mobele side. U mal diḏe ste, u mede, d kətwole, mobele side, maḥatle ruʕyo lu sawal diḏe.
071. Bi aṯna di ruʕyuṯaṯe i barṯo du šex ste, i naqla d kəzzən lu ḥlowo aw d kowən more lu sawal, hiya ste kəzzayo l tamo lu ḥlowo aʕmayye, su abro du ʕammo.
072. Faqaṭ hiya w u abro du ʕammo ġalabe rḥəmme ḥḏoḏe w mwaʕadde ʕam ḥḏoḏe, d ġer m ḥḏoḏe lə šəqli.
073. Uḏaʕwo ste u abro du ʕammo, i naqqa d mayəṯ u babo, məllele omər: "I nuxraytayḏux i barṯo d ʕammux yo." W i naqla du mawto moṣele u aḥuno ste, ḥatta d lo ḏ̣oləm u abrayḏe. Mwaʕadle aʕme.
074. Amma bəṯr me fayət u babayḏe, u abro hawi ruʕyo. W i barṯo, kuṯalla ġer noše, d kənne zangin.
075. U babo, nafəl ṭamaʕiye b lebe, ḥatta d ubele i nuxrayto.
076. Fayət bu ḥalano, hul d hawi kul ḥa abre d ḥamšaḥṣar əšne.
077. Me d hawən abre d ḥamšaḥṣar əšne, aṯila ḥa taǧər, d kətwe zangin ġalabe, li barṯo, abəʕ, d ṭulabla.
078. Bu waxtawo i naqqa du ṭlobayḏa l nošo moḏaʕʕe lu nuxroyo, d ənnu: "Kaṯən ṭəlbi i nuxraytayḏux."
079. Huwe aṯi su ʕammo, məllele: "Ya ʕammo! Hat mwaʕadlux, i barṯayḏux aʕmi w mwaʕadlux ʕam babi. W lo kowe, d dəʕrət mu waʕd diḏux, mu soz diḏux.
080. Lə kmaləqlux, hat zlam šex, šex rabo. Kəbʕeno, d lə mbaṭlatli bu mal di arʕo!"
081. "E", — məllele, — "abri! Uno, i barṯayḏi, koṯe u taǧərano kṭulabla.
082. Zlam zangin ġalabe yo, u mede, d əbʕeno ste, gdubeli.
083. Mqabəl diḏa law d ṭulabno mene dahwo, ktoqəl mqabəl di barṯayḏi.
084. Hat aydarbo d howe, šaxṣ faqiro, məskeno hat.
085. Gmamṭenolux ḥḏo l goran diḏux w haṯe gdubinala ʕal oġur diḏa."
086. "E", — məllele, — "ʕammo, uno, aydarbo d howe, u braziyayḏux no. Zəd afraḏ̣ mawo no.
087. Š ṭaw luxat mu dahwo no.
089. Iḏa d šəmʕatli, d lo ḏ̣əlmatli, ṭowo w kayiso ksaymət.
089. W ənkan d ḏ̣ulmatli ste, aloho qadər yo, d madʕər i ḏ̣ulmiyayo aʕli."
090. Məllela li nuxrayto, i nuxrayto məllale, əmmo: "Məs saymono? Iḏa babi d ubeli, ǧabriye laybi saymono w bu zor lo kowe, ʕaybo yo w kminakfono.
091. Bal hul d oṯe meni, ġer menux lo kowe, d šəqlono."
092. Maṭmaʕle u šex lu taǧərano, d aṯi, hulele u məqdar d ṭləble kallat mene w mnayšalle i barṯo du šex.
093. Fayišo mədde d ḥamšo yarḥe, əšto yarḥe ṭləbto i zʕurtaṯe.
094. Nahaye, mḥayḏ̣arre u ḥal, ḥatta d mḥawlila.
095. Kəmmalle i barṯo du šex la tloṯo aḥunone: "Kšəmʕitu, lo?" Kəmmi: "Naʕam, kšəmʕina."
096. Kəmmo: "Ḥur, ṣaneṭu! Kit d mšaylono mənayxu suʔal, ḥalan d ubitu u ǧuwab diḏi!" Əmmi: "E!"
097. Omər məllalən, əmmo: "U taǧərano mḥayḏ̣alle ruḥe. U muklo, u štoyayḏe, maḥatle i məštuṯayḏe li arʕo.
098. Hawi u yawmo di məštuṯo, uṣulan, amṭele gamle, sawal, baranat, fare, nḥəle bi məštuṯo.
099. Wa əlla moballe i kalo. B lebe, ənkan lo b leba.
100. I kačke latwo b leba, amma lə twəlla u xabro du babo w ǧbiro.
101. Naise bəṯr me d məbləlle, mḥawləlle, məbləllele lu konayḏe, huwe ste, u taǧərano, u zanginano ste, kmibayən huwe ste, m ʕašərtayo we.
102. Qariwo li dukṯayḏe, məbləlle w mhirəlle aʕle.
103. I naqqa d mhirəlle, uṣulan azzeyo huwe ste li odayayḏe, ʕabər.
104. I naqqa d ʕabər li odaye, ḥzele, i kačke ġalabe ḥəzənni.
105. I naqqa d ḥəzyole ḥəzənni, hawxa yatu. Omər: "Ya flan kas! Qay hawxa ḥəzənni hat? U uṣul di arʕo, d briṯo latyo hawxa.
107. Yaʕni i naqqa d kowe məštuṯo, u ḥaṯno, i kalo, u ahl kulle kowən fṣiḥoye, hat, šuġləx ʕal maqləb yo, qay hawxa ḥəzzəni hat?
107. Iḏa lə kroḏ̣ət buno, naqla ḥreto ġamo layt, wa iḏa lo, mən maqṣad, d kətləx, kəbʕeno, d əmmatli. Kəbʕeno, d əmmatli."
108. Əmmo: "Ašər, mən d əmmallux? Ašər mu rḏ̣oyo šafiro hat. Mi zangane, zangin hat. Mi aṣale, aṣil hat. Mi ṭowuṯo, ṭowo hat. Walakən u lebo w i ḥubo, nošo laybe maqəlla.
109. Ašər, lebi ʕal u abro d ʕammi yo, mu sababano lebi twiro yo. W kəḏʕono annaqla, i nahaye yo, w uno awwalan abre d ʕammi yo, ṯaniyan zlam faqiro, ḏ̣limo yo.
110. Mə šəkəl d howe, walaw faqiro yo, faqaṭ i ḥubayḏe, lə kqədrono mbadlalle w lə kqayro b lebi."
111. U taǧərano mṣanaṭle ʕal ruḥe yawmo, əmmo, ḥəlle b ruḥe, omər: "I aṯtaṯe, iḏa kan uʕdo hawxa b foṯi kəmmoli, ramḥəl ʕaǧaba d samno adna quṣuriye, məqqa gqoyər leba meni
112. W bat tarte uno zlam zangin no, kəṯyo b iḏi lo haṯe ste, kibi amṭeno ḥreto, ḥreto, ḥreto, tloṯ ḥrene, arbaḥ ḥrene ste ġer maṯe.
113. Ašər lə gmaḥatno i ḥṭiṯaṯe b qḏoli w i ḥubayḏa lə gmaqənnola, iš ṭaw me d obeno i rəxṣayḏa, d əzzayo sarbast su nuxroyo, layt."
114. Omər madʕalle aʕla lu taǧər, məlle: "Ya ḥurma! Iḏa uʕdo, d ubenoləx dasṭur, hal gəzzəx su abro d ʕamməx?"
115. Əmmo: "Hooo! Baʕ xuzzi saymatwo i kaysuṯaṯe aʕmi, uʕdo d mraxṣatwoli, gdəzzinowo su abro d ʕammi."
116. Omər: "Kmaǧrət bu lalyano d əzzəx?"
117. Əmmo: "Mə šəkəl d howe. Hat d ubatli dasṭur, gdəzzino."
118. Omər qayəm u taǧərawo, hulela aǧ ǧulayḏa, u mede, d kətwola.
119. Məlle: "Kəla i xazanayḏəx, mofaqləx, ayna baxča d ǧule d kəbʕət, hul d qədrət!
120. U dahwayḏəx laǧanəx, kəla i qaṣa du dahwo w dak kallat ste qumux. Mofaqləx, məqqayəṣ kəbʕət!
121. W qum sarbast dlo nəkfuṯo, dlo manəʕ əmtinaʕ abadan! Sarbast hat, izəx su abro d ʕamməx!
122. Uno mwaʕadliləx w marfeliləx."
123. Hule u ṭalaq diḏa ste omər: "Uno marfeliləx."
124. Məllale lu rabo, əmmo: "Ya zlam, ya flan kas! Hat d owatwo b dukṯe du taǧərano,
125. Gdubatwo daṣtur di kačkayo hawxa, bəṯr me d xaṣirət haqqayəṣ kallat aʕla.
126. W hule u naqdayḏa, mqabəl diḏa tqile dahwo w hulela haqqayəṣ ǧule w hulela haqqayəṣ dahwo w haqqayəṣ səmle kaysuṯo aʕma w hulela rəxṣa.
127. Hat gdubatwola rəxṣa w dasṭur?"
128. "E, gdubenowola dasṭur."
129. Omər: "Bas mede gəmšayanno menəx: hal i naqqa d hulela dasṭur, d əzzayo su abro du ʕammo, aṯi aʕma, amṭole hul lu tarʕo aʕme, ani lo?"
130. Əmmo: "Lo, hulela dasṭur, məlle: "Nfaq, sarbast hat." Hiya bəlḥuḏe azza."
131. "Aaa", — omər, — "demak: səmle nuqṣaniye bi waḏ̣ifayḏe.
132. Lo! D howewo u taǧərawo aṣil, kayiso, i naqqa d məllela hawxa, lazəm d muyadwo u bahro ste quma, maqəṯwo u bahro quma, mhalaxwo aʕma.
133. Lalyo we, aṯto yo, mak koḏəʕ, gqoyəṯ nošo biya, ḥaramiye gdoṯe l qamuṯa aw xortin mede d oṯe l qamuṯa.
134. Namus yo, lazəm d madwo u bahro l qamuṯa, madwola, amṭewola hul lu tarʕo du abro du ʕammo, msalamwola lu abro du ʕammo w bəṯr duʕarwo. I naqlayo səmwole aṣale."
135. Əmmo: "Šafiro."
136. Əmmo, ašər məllela: "Zəx!" Qayimo i kačke, mədla u mede, d abiʕo, amma lə kmətyaqno, aydarbo gdobe dasṭur diḏa u taǧərano.
137. Bəṯr me d xaṣər haqqayəṣ kallat, xaṣər haqqayəṣ taʕbo, haqqayəṣ sawal, haqqayəṣ mi məštuṯayḏe li arʕo.
138. Hal nošo kobe i aṯto l nošo? Omər lə mətyaqalla.
139. Məlle: "Kumannoləx: sarbast hat, abadan.
140. Madam i ḥubo du abro d ʕamməx lə kqayro w lə kəmbadlatli buwe, lə kəmbadlatle buno, izəx!"
141. Omər ašər i kačke qayimo, mədla laǧ ǧule, u mede, d abiʕo, b zuḥṯo, w mḥela i ṣʕunayḏa b raġla w nafiqo bu tarʕo di odaye du taǧər w yalla! Laf u abro du ʕammo.
142. Omər aydarbo d kətyo lalyo, maṭro, hawa səriye, ṭino!
143. I kačke latwa yaləfto d nəfqo l larwal w ab bahozat w lu talgo w lu pəzruk mḥalle b foṯa, mvayaʕla u darbo.
144. M darbe d əzzayo su abro du ʕammo,
145. D əzza laf nfoqe d yawmo mḥela foṯa laf gnete d yawmo, mvayaʕla u darbo.
146. Bu ḥalano, omər, mvayaʕla, haw kəḏʕo, l ayko kəzza.
147. Ḥəlla m ruḥqo: kəle kito əšmo d bahro hawxa b dukṯo.
148. Məlla, məftakalla, məlla: "ʕAl baxti mvayʕono w hawi lalyo w quro w maṭro, gqəflono taḥte d qatore, kefe wayaxud as siġone mani.
149. L aḥsan hama š ṭaw me d əzzino lu bahrawo w d ḥəzyono, aloho aydarbo ksoyəm, layt.
150. Gəzzino tamo, ksaymono ltiǧa."
151. Omər i kačke azza l tamo, i naqqa d azza, kḥayro: kəla mʕarṯo w kəle kito yuzbaši tamo w kətle ʕaṣro nafare aʕme.
152. Omər i naqqa d azzayo lu tarʕo, ṭabiʕi ḥəzyəlle, hənne m lawġul bahro yo, ḥəzyəlle. Nafəq ḥa man nafare l qamuṯa, mədle l droʕa, maʕəbrole.
153. Omər i naqqa d maʕəbrole, i kačke fayišo ġalabe maḥǧub, zayiʕo.
154. W mandamla, məlla: "Ḥur! Ham ṭreli u taǧərawo w ham ste lawyono bu naṣib du abro d ʕammi! ʕAǧaba ḥal diḏi annaqqa mə gdowe?"
155. Qaləb u rang diḏa, zayiʕo.
156. Omər lu yuzbašiyawo qrelela, məlle: "Ḥoṯi, təx larke, təx larke!
157. Kuḏaʕno, m dukṯo mede raḥəqto aṯət w qarəšləx, təx, qadəm li nuro!"
158. Əmmo baʕ ema gmaǧryo faqərto d mqadmo. Kzayʕo!
159. Komalla lu yuzbaši: "Ḥoṯi, lo zayʕət! Aḥna ste noše namusli na, mḥafəḏ̣ dann ahali du xalq di mamlake na, abadan lə məftakrət!
160. Bas qadəm li nuro, əšmo d šəḥalləx, w d fəhmina, i ġaye w maqṣad diḏəx w l mən aṯət harke w aydarbo hawyo i miṯaytayḏəx larke!"
161. Bəṯr me d ḥzela, i ǧġaliyayḏe basəmto, w ḥəlla, axlaqat diḏe naḏ̣ife, mqadamla laf i nuro, əšmo mšaḥalla, aṯi ʕaql diḏa l riša.
162. Bəṯr u yuzbaši kəmšayela, komər: "Ya ḥoṯi, aydarbo aṯət larke bu lalyano?
163. Kḥuzenoləx, aṯṯo ġalabe šafərto w malwašto ǧule. W dahwo aʕməx. W ġalabe taǧhizat aʕməx, kšəbhət l kalo!"
164. Məllale: "Ašər, aḥuno, mən d əmmallux?
165. Lo mšaylət ʕal u ḥal diḏi! U ḥal diḏi, i qəṣṣayḏi ġalabe rabṯo yo, ġalabe. Lə kqədrono d mafhəmallux."
166. Məllela: "Mafhəm! U mərad diḏəx mən yo?
167. Kəmwaʕadnoləx, gmalḥaqnoləx lu mərad diḏəx."
168. Məllale: "Ašər, uno, i ḥəkkoyayḏi haṯe yo."
169. Maḥkelale ʕal i ḥəkkoyayḏa qamayto w ʕal i ḥəkkoyayḏa du taǧər w aydarbo leba laf abre du ʕammo yo.
170. Me d šaməʕ u yuzbašiyano u xabrano, ḥalan b gawe mʔamalle ʕal tre man nafaranək, məlle: "Warox! Hatu gməblitu u bahrano ʕam i ḥurmaṯe w gəzzoxu b qamuṯa, gmalḥqitulla hul lu tarʕo du abro du ʕammo. Gəmsalmitulla l abro du ʕammo dlo ḏ̣arar, dlo taʕab w dlo kewo w gdutiṯu naqqa ḥreto larke sidi!"
171. I naqla d məlle hawxa, i žənəkaṯe lə mətyaqalla. Aydarbo gdowe u ḥalano? Aydarbo gmarfalla? Bas mətfakalla, məlla: "Aloho qadər yo! Xud aydarbo maḥatle raḥme b lebe du taǧər, hawxa ste maḥatle raḥme b lebe du yuzbašiyano."
172. Məllela omər: "Hat, šaḥəlləx?" Məlla: "Naʕam!"
173. "Kqədrət d mhalxət?" Əmmo: "E, kqədrono."
174. "Kibəx d əzzəx aʕmayye?" — "E", — əmmo, — "ašər, kli kibi d əzzino, faqaṭ iḏa d howe amniye."
175. Omər: "Ya i ḥoṯayḏi, hiš lo məftakrət! Adna nuqṣaniye, quṣur d oṯe aʕləx, aḥ ḥəmre d ḥaṣayye gdtuwannulle.
176. Kili kmawṣenulle: sax salim gməbliləx su abro d ʕamməx.
177. Kəḏʕət, u darbo ayko yo?" Əmmo: "Ašər, d howe bahro, gəḏʕono." Eh!
178. Maqəṯṯe u bahro, nafiqi b qamuṯa a tre žandərma w hiya kəmhalxo bəṯrayye.
179. Maḥwelalən u šuqo, i ǧaʕda ayko yo, w msawyo məblila hul u tarʕo du abro du ʕammo.
180. I naqqa d maṭyo qm u tarʕo du abro du ʕammo, dəqla bu tarʕo.
181. Kile huwe damixo faqiro bad dardat diḏe, qoləb l xaṣrayo w layo.
182. Lo kuṯele šamṯo, i nuxraytayḏe šqilo mene, lo fayəš koḏəʕ, məs soyəm, hal u ʕammo qoṭəl, hal u taǧər qoṭəl, hal məs soyəm, aydarbo soyəm, lo fayəš koḏəʕ.
183. Huwe bu ḥalano, šamṯo lə kuṯele, dəqla bu tarʕo.
184. "Man yo hawo?", — omər. Əmmo: "Ya u abro d ʕammi, ftaḥ u tarʕo. Ašər uno no."
185. "Waḥ", — omər, — "mə xer yo hawxa aṯət? Aydarbo aṯət, təhzimo mahzamləx? Mə ḥawal diḏəx yo?"
186. Əmmo: "Ftaḥ u tarʕo! Uʕdo quro yo, d əbʕrono lawġul, w bəṯr gdəmmallux i qəṣṣayḏi!"
187. Madʕalla foṯa laf u aḥuno di nave, məllale, əmmo: "Flan kas! Hat d owatwo m darb u yuzbašiyawo, gmarfatwo i žənəkayo hawxa,
188. Hiya w u dahwayḏa w at taǧhizatanək waǧ ǧulanək aʕma, u ḥal w waḏ̣ʕiyayo aʕma, gmarfatwola?"
189. Omər: "E, ya i barṯo du šex diḏi! E, ašər gmarfenowola.
190. Abadan lo kowe, d umannowola mede, faqaṭ mede nuqṣaniye səmle lu yuzbaši."
191. Əmmo: "Mən?" — "E", — omər, — "bəṯr me d ḥəzyole aṯto hawxa baṭəlto w u talgo ʕal i arʕo, u quro, u ṭinawo. Huwe, kətwole luwe səsto w laʕ ʕaṣro nafarayḏe ste kul ḥa səsto.
192. Lazəm omər d marwaxwola ʕal i səsto w huwe d muḥewo b qamuṯa.
193. M ayko maʕlum, d howe inan ʕal an nafaranək, d msalamle huwe i žənəkayo b iḏayye, namus msalamle b iḏayye?
194. Nuqṣaniye səmle ġalabe!" — omər, — "lazəm huwe biḏḏat əzzewo w d mobewola, marwaxwola ʕal i səsto, maslamwola lu abro du ʕammo."
195. Əmmo: "Šafiro."
196. Əmmo, ʕabiro su abro du ʕammo w až žandarma daʕiri.
197. Maqəṯle u bahrayḏe. Haka kətwole nuro, ṣoba mede maqiṯole.
198. Yatiwo i barṯo du ʕammo ste side, omər məlle: "Ġalabe ʕuǧbo ḥzeli. Aydarbo hawyo i masalaṯe, ya barṯe d ʕammo?"
199. "E", — əmmo, — "mən d əmmallux? I masalayḏi ašər hawxa hawyo. Bu ḥalano hawyo.
200. W mhərrallan w ašər aṯi u taǧər ste, bəṯr me d ḥzeleli, kili ḥəzənni, baxayto, nahaye məlle: "Madam hawxa yo w i ḥubo du abro d ʕamməx b lebəx yo w lə kqayro i ḥubayḏe w krəḥmatle zəd meni,
201. Uno gəmwaʕadnoləx lu abro d ʕamməx balaš."
202. W ašər kḥozət, kile kuleli u dahwano, ak kallatani, aǧ ǧulani, məlle: "Balki faqire hatu, ṭro maṣraffe aʕləx w sumunxu ṭaxəm du bayto, mratebu ruḥayxu!"
203. W ašər məlle: "Aloho aʕməx!" W bu rəḏ̣ayḏe aṯyono."
204. Omər: "Mu lebo bu rəḏ̣ayḏe aṯət?" Əmmo: "E, ašər bu rəḏ̣ayḏe aṯyono. W ham nafəq aʕmi hul lu tarʕo ste w, ašər, aṯyono."
205. Əmmo: "U abro du ʕammo kali. Kali, kali, məftakalle b ruḥe. Məlle: "Malava, u zlamano, u taǧərano, lo kuḏaʕne w lo kuḏaʕli.
206. W u mede, d səmle, u šuġlo rabano, d səmle, heš bi arʕo lo hawi.
207. Ənsan, d mobele aṯto w d maṣraf haqqayəṣ maṣarəf aʕla w bəṯr d msalamla l ḥreno, yaʕni haṯe lawyo bi arʕo heš.
208. W lalʕəl mayo ste d mšayaʕle u dahwo, u semano w aǧ ǧule w aḥ ḥəlwiyatani aʕma, lo šqilele mena, haṯe zəd ʕuǧbo yo!"
209. "E", — omər, məftakalle b ruḥe, məlle: "uno tor, abre d šex mi sənsile daš šexawiye dann aṣayəl.
210. E, uno glozəm d suyamno zəd mene aṣliye ǧuwameriye.
211. Madam u taǧərano nafəq — huwe zlam, ʕal u qərš kḥoyər — səmle i mardiyaṯe w i ǧuwameriyaṯe.
212. Uno, d kətno šex, abre d šex, samno razale?"
213. Omər: "Kəḏʕət barṯo d ʕammo, mən yo?" Əmmo: "Mar, abre d ʕammo!"
214. Omər: "Ašər, gmadʕannoləx lu gawrayḏəx."
215. "Abre d ʕammo! Lo saymət haṯe! Makəmli foṯi, kḥozət, aṯyono m tamo.
216. ʕAǧaba kəḏʕət, mən aṯi b lalyo aʕli? Waxte d quflanwo, mayṯanwo. Uno lašan i ḥubayḏux aṯyono.
217. Uno lo ḥəlli bu mal w bi zangane, bi ṯarwe du taǧər! Aydarbo gmadəʕratli aʕle naqqa ḥreto?"
218. Omər: "Ḥa yo muryo aloho! Madam lu taǧərano səmle i ǧuwameriyaṯe w madʕalleləx, xud naqqa ḥreto hawət luno, b lebo basimo, w lalʕəl m aḥuno gruḥamnole.
219. Gduṯeno, samno i xədmaṯxu w b lebo basimo uno kubenoləx luwe abadana!"
220. Səmla, lo səmla mene, lo maqnaʕla, lo qadiro maqnʕole.
221. "Abre d ʕammo! Gmandəmət aʕli!" Omər: "Lo, lo kowe d mandamno.
222. I ǧuwameriye, i ənsaniye, u namus ṭaw mu mal yo.
223. Adyawma, d ṭurenoləx baytayḏi, demak ki latli šaraf, latli namus.
224. U taǧərano səmle haqqayəṣ ǧuwameriye, uno lo kowe, d tuwannole abadan."
225. Omər i kačke ste ḥəlla bu fəkər diḏe, lə kmaqbəl, əmmo: "Madam hawxa yo, abre d ʕammo, bu lalyano haw kibi əzzino. Annaqla aydarbo? Kəbʕe d oṯət aʕmi."
226. Omər: "Zatan gduṯeno aʕməx! Gduṯeno uno, b iḏi gmaslamnoləx lu taǧər w gəmqadamnole mamnuniye, tašakkurnama w bəṯr gduʕanno.
227. U mede, d səmle lu zlamano, lo kowe, d ṭuʕenole abadan!
228. Afraḏ̣ m babi yo, afraḏ̣ m ʕammi yo, afraḏ̣ m aḥuni yo.
229. W daʔəm ste gduṯeno sidayxu, barṯe d ʕammo, abadan yaʕni gduwenulxu xodumo."
230. Omər i kačke ste, basəmla, ṭabiʕi i ḥal du taǧər š ṭaw yo m du abro du ʕammo wa, amma mwaʕadwulle ʕam ḥḏoḏe w lə twəlla u abro du ʕammo. Qayəm, mḥayḏ̣alla ruḥa.
231. Mədlele bahro b qamuṯa, mḥele b qamuṯe di kačke w yalla!
232. Omər: "Kəḏʕət u bayto?" Əmmo: "E, kəḏʕono."
233. Mḥele b qamuṯa ste w azze b qamuṯa, nahaye maṭən lu bayto du taǧər.
234. U taǧər daməx, an nošayḏi, d kətwole, kulle mbarbzi.
235. Hawi bəṯr me d falge d lalyo, u lalyo twir, mḥele bu tarʕo.
236. I naqqa d mḥele bu tarʕo, maḥəsle.
237. Maḥəsle, aṯi, ftəḥlelən u tarʕo, kḥoyər, kəla i aṯto w kəle kaṯi ḥa aʕma.
238. "Ha, žənəke, mə xer yo?"
239. Əmmo: "Hala, ftaḥ u tarʕo, i odaye! Gʕəbrina, gdəmminalux u maqṣad diḏan."
240. Huwe məftakalle u taǧər, mede kṭəlbi mene: kallat ya bṣaṭat, ǧule, ya bayto mede, latte dukṯo d səkne?
241. Məlle: "Ahla w sahla! U mede, d ṭəlbitu, qumayxu lo layto abadan! Hano yo u abre d ʕamməx?"
242. Əmmo: "E, ašər, hano yo u abro d ʕammi."
243. Omər: "Mašallah xort, šafər meni, š ṭaw meni, aṣəltər meni. Aydarbo l babəx səmle hawxa, d ṭrele u braziyayḏi, huleləx laǧani?
244. Amma ʕam aṯe naqqa ḥreto farq layto, hano ste, xəd aḥuni, abadan, ha luno, ha luwe. Uno ġalabe b mamnuniye, mən kətxu sniquṯo", — omər, — "gdubenulxu."
245. Əmmo, ašər ʕabiri lawġul. I naqqa d ʕabiri l lawġul, u abro du ʕammo azze, mədle l iḏe. Məlle: "Aḥuno!" Məlle: "Mən yo?" Məlle: "Aḥuno! Uno hawino mamnun ġalabe menux w maqbeli u faḏ̣l diḏux w šaraf diḏux. W aṯino, haṯe i aṯtayḏux huyo brəxto lašanux!
246. W uno, ḥoṯi yo w emi yo. Lo kowe qaṭʕiyan, d uno w hiya d uwena mede l ḥḏoḏe.
247. W m adyawma w azolo kul yawmo ste gduṯeno sidayxu, gduwenulxu xodumo.
248. Bəṯr me d səmlux u namusano w ḥšuluxli, lə twəllux lebe di kačke, maqbelux, uno ʕam kul mamnuniye kəmwaʕadnolux i aṯtayḏux."
249. "Warox!", — omər, — "uno b lebi huwoli. Layt mede šukuk b lebi.
250. Iḏa d əbʕelux, d luzamlux mal, kallat, gdubenolux!"
251. Omər: "Lo, lo, lo, lo abadan! Məllilux: hoṯi w emi yo, lo kowe d fayšo sidi. Abadan haṯe i aṯtayḏux taslim luxat."
252. Omər: "Lo, kit šarṭ ḥreno bayn luno w liya."
253. Omər: "Mar!" Omər: "U šarṭ diḏi haṯe yo. Uno, b lebi kule uʕdo kəmsalamnoluxyo, faqaṭ ramḥəl, me d hawina aṯto w gawro, d oṯe naqla d ʕuǧo u darbo, ġer mu qaṭlo layt bayn luno w liya!
254. Naqqa ḥreto b foṯi d əmmo: krəḥmono u abro d ʕammi zəd menux, ya d maḥwyo hawxa ḥarakat, qaṭlo yo, lo, uʕdo kəmsalamnoluxyo."
255. Omər, li žənəke məllale, məlla: "Abadan! Bəṯr, me d raḏ̣i u abro d ʕammi w maqbele lu abro d ʕammi, uno w hat b ḥalali d ḥḏoḏe na.
256. Amma gəzze w oṯe sidayna b ḥoṯo w aḥuno, layt manəʕ." Eh!
257. Komər, tamo hulele ste u mede, d abəʕ, lu abro du ʕammo, i hadiyayḏe, u abro du ʕammo daʕər lu bayto.
258. I žənəke w u taǧər fayiši s ḥḏoḏe.
259. Kəmmole lu naʕimo. Kəmmo: "Warox! Hat, d uwatwo b dukṯo du abro du ʕammo, gmadəʕratwo i kačkayo ʕal u taǧər, lə gmadəʕratwola?"
260. "Hn", — omər, omər: "zatan meḥo latwo b qarʕe!
261. D uwewo meḥo b qarʕe, bəṯr me d azza i kačke side w huwe miṯo aʕla w i nuxrayto w mobelale u dahwawo, u semawo wak kallatanək kulle.
262. Heš bəṯr nofəl b qamuṯa, xd u ḥmoro, w əzzeyo, mobela w maslamla lu taǧər, meḥo latwo b qarʕe."
263. Əmmo: "Naʕam, hawxa yo."
264. Məllalən la tre aḥunonayḏe, əmmo: "Aḥunone! Hano latyo aḥunayxu, latle waraṯe aʕmayxu!
265. Hatu a tretayxu ann abne du šex hatu w hano latyo u abro du šex, latle waraṯe aʕmayxu."
266. Qrelale lu babo ste, lu məǧləs ste maləmla. U məǧləs ste tamo hule ʕaynan qarar, huwwe b iḏayye waraqaye d šariʕa: "A tre aḥunonani, kətte waraṯe, hano, latle waraṯe."
267. Qayimi me tamo, daʕiri lu baytaṯṯe, fləġġe u mal dəṯṯe ʕal ḥḏoḏe w hawo qṭəʕʕe mi waraṯe du babaṯṯe.
268. W duwetu basime!

======
Ritter: 027. N_Mḏ Der Ungetreue Wesir und der Gaertner.txt
001. Kətwo šulṭono, kətwole bəstono. Maḥatlele ǧinanči lu bəstonano diḏe, xudamwole ġalabe.
002. U ǧinanči, ahl du waziro we.
003. Ḥa yawmo u šulṭono w u waziro aṯən lu bəstonaṯṯe, karixi buwe ġalabe.
004. Ḥərre, ḥzalle, kile dawmo d ḥabušo ġalabe šafiro.
005. Ḥərre bu ḥabušawo: kətwo ḥa ḥabušo b qarʕe du ilono, hawi kibe, xəd fuǧo rabo. Ġalabe šafiro u ḥabušawo.
006. U šulṭono mḥalaqlele iḏe, lo maṭi. U waziro ste mḥalaqle iḏe, lo maṭi.
007. U xudumo, u ǧinanči, kəmfarəǧ aʕlayye.
008. Nahaye, u wazrio məlle lu šulṭono: "Ya u šulṭonayḏi, iḏa d saymət musaʕada, d kaybət ḥaṣux, gyusaqno w gmadne, amṭenux u ḥabušo."
009. U šulṭono ste b niye naḏ̣əfto məlle: "Layt manəʕ, kəbʕət, tux!"
010. I naqla d kəble lu šulṭono katfe, ḥaṣe, u waziro dəšle ʕal katfe du šulṭono.
011. Kḥoyər bu ǧinanči, gġumazle b ʕayne, komər: "Ḥzay! U pəsman diḏux, u ahl diḏux, məqqayəṣ kətle qime, ḥatta gdoyəš ʕal katfe du šulṭono w kyosəq lu ḥabušo!"
012. I naqla d u ǧinanči ḥzele, i waḏ̣ʕiye du waziro hawxa, zayəʕ ġalabe.
013. Bəṯr me d manḥatle u ḥabušo, huleleyo lu šulṭono, u šulṭono twəlle u ḥabušawo, axile.
014. Fayiši mədde d saʕa bu bəstonawo, kkərxi, bəṯr me d abiʕi d nəfqi, lu ǧinanči məllele lu šulṭono, omər: "Kətli raǧa menux."
015. Omər: "Mən yo? Ṭlab u mede, d əbʕət!" Omər: "U xabrayḏi, u raǧayḏi, b gnowo kəbʕeno d umannoluxyo. D saymət musaʕada, d oṯət, dəʕrət harke, gdumannolux u xabrayḏi."
016. Məllele omər: "Abri! Iḏa mal kəbʕət aw kallat kəbʕət aw iḏa kəbʕət ste, d ubenolux ḥərriye, d maxlaṣnolux mi xədmaṯe, u mede, d əbʕət, gdubenolux."
017. Omər: "Lo! Bal xabro kətli, raǧa kətli menux."
018. Bəṯr, u šulṭono lo twəlle u ǧinančiyayaḏe, daʕər aʕme naqqa ḥreto lu bəstono, məllele: "Mar! Mən kəbʕət?"
019. U ǧinanči omər: "Ya u šulṭonayḏi! Kəbʕeno d ubatli uʕdo harke waṯiqa b iḏi. Uno w u waziro latna mede m d ḥḏoḏe.
020. Uno w huwe lo ahl, lo pəsman, lo abre d ʕammone."
021. Məllele: "Abri! Adyawma u waziro b qadr yo sidi, ġalabe rḥimo yo aʕle w i qimayḏe ġalabe rabṯo yo bayn ann ahali, sidi, bi ṣalṭane, b kul dukṯo. Hat qay kqəṭʕət ruḥux mi ǧənsiyayḏe, mi ahlitiyayḏe?"
022. "E", — omər, — "uno hawxa kəbʕeno, d ubatli b iḏa waṯiqa, d saymatli tabriya mi ahlitiye du waziro."
023. U šulṭono, me d ḥzele, ġalabe kṭoləb mene, ksoyəm raǧa mene, hulele tamo waṯiqa b iḏe, w bəṯr me d midole, omər: "Kəbʕeno, d moḥət u muhur ste biya."
024. Mofaqle u muhur diḏe ste lu šulṭono, mḥele bi waṯiqayo, huwole lu ǧinanči. U ǧinanči maḥtole b ʕebe, təlyole, maḥfəḏ̣ole ġalabe.
025. Bəṯr me d daʕər u šulṭono su waziro, lu waziro mšayele mene, məlle: "Mən yo haṯe?" Məlle: "Layt mede, faqiro yo, ṭləblele hadiye mene w i hadiyayo gəmšayaʕnoleyo mu bayto."
026. "E", — məlle, — "layt manəʕ. U ǧinančiyayḏan yo, ktoʕəb qumayna, ġamo layt."
027. Bəṯr me d azzən lu bayto, u waziro w u šulṭono, fayiši mədde d yarḥo bu ḥalano wa əlla u waziro b ḥay may yawme abəʕ d soyəm ḥila ʕal u šulṭono, quṭele.
028. Kətwole ḥa ḥaloqo lu šulṭono, barbar, ḥulaqwole kul yawmo d ʕruto, d uṯewo lu ḥloqayḏe.
029. Azzeyo u waziro, maqnaʕle, məlle: "Kəbʕeno, d maḥtət samo ʕal u mus diḏux, ʕal i mus, w d oṯət, i naqqa d howe d ḥəlqət u šulṭono, ḥatta d məqṭəl, d moyəṯ."
030. Hulele ste kallat ġalabe lu ḥaloqano, maqnaʕle.
031. Bəṯr me d maqnaʕle u ḥaloqo, hawi yawme d ʕruto. Lu šulṭono mšayaʕle bəṯr u ḥaloqo, ḥatta d oṯe, ḥulaqle.
032. Amṭele i musayo, d kətyo msamamto, d maḥatle u samo aʕla aʕme, w amṭele ste ġer muwas w as səfoqe du ḥloqayḏe aʕme.
033. Me d aṯi lu bayto du šulṭono, li odayayḏe, motawle u šulṭono ʕal u kursi, i naqqa d maḥatle i fuṭa qume, mədle li musayo, d kətyo msamamto, b iḏe, abəʕ d ḥoləq biya u šulṭono.
034. Məftakalle lu ḥaloqano, məlle: "Uno, walaw lu waziro məlleli aw huleli ste kallat ġalabe, ʕal mune gədmaḥatno ḥṭiṯe du šulṭono b qḏoli?
035. W ramḥəl d nofəq u xabrano aʕli, gqəšʕi uno w i ḏarriyayḏi.
036. U mede ste lə kfoyəš mvayʕo, məḥaqqa gdəḏʕi, d luno qṭili aw bi mus diḏi msamamli."
037. Mədle li musayo, maḥtole b dukṯa, mofaqle mus ḥreno mi čanṭayḏe.
038. E, u zlam rabo, ʕaqəl yo.
039. I naqla d ḥəlle, ḥzele, u mus b iḏe ftəḥto w mqadamle l foṯe, d ḥulaqle, w naqla ḥreto madəʕrole li čanṭa, hawile aʕle šubha.
040. Maklele u ḥaloqo, məllele: "Qay i musayo maḥtolux b dukṯa w mofaqlux ḥreto?"
041. "E', — məlle, — "i musayo latyo luxat ǧayəz, latyo naḏ̣əfto, mofaqli haṯe š ṭaw mayo yo."
042. Məllele: "Uno, aṯili šubha aʕlux. Iḏa d l əmmət, i ḥaqqiye u doġri, gquṭaʕno qarʕe." Məllele: "Ya u šulṭonayḏi, i masalayḏi w du waziro haṯe yo.
044. Ašər, huleli kallat ġalabe w m zawno ste moḏaʕleli, mʔamalle, ḥatta d maḥatno samo ʕal i mus w d ḥulaqnolux, w bu samawo gməqṭolət.
045. W uno, u wəǧdan diḏi lo maqbele, ḥatta d quṭannolux, maḥatli i mus b dukṯa w mofaqli ḥreto naḏ̣əfto."
046. Məlle: "Haṯe?" — "E, naʕam."
047. Bəṯr me d mkamele u ḥloqayḏe, mšayaʕle bəṯr u waziro, maytalle lu ḥuḏ̣ur diḏe, maḥḏ̣alle tamo i hayye daw wazire w dar rabe di mamlake kula w mšayele mu waziro, məllele:
048. "Hat məlluxle lu ḥaloqano i masalaṯe, d maḥət samo ʕal i mus ani lo?"
049. Sxir feme, lo qadər d obe ǧuwab, mu sabab d u ḥaloqo shəḏle aʕle bu ḥuḏ̣ur du šulṭono w dar rabe di mamlake kulle.
050. Bəṯr me d shəḏle aʕle, məllele: "Hal u ǧaza dano mən yo?"
051. Kulle huwwe qarar: huwe, huwe w u ahl diḏe kulle d məqšoʕi. Kulle lu ʕadəm du šanq.
052. Hule lu šulṭono amro, mofaqqe mu nufus.
053. Qayṣ d kətwole ahl lu waziro, qariwe, raḥuqe, d kətne mi ḏərriyayḏe, mi ǧənsiyayḏe, lazəm kulle d maytanne w šənqənne bu durto du šulṭono w u waziro ste b qamayto šnəqqe.
054. Bəṯr me d maytalle kulle, mofaqqe, maytanne lu ḥuḏ̣ur, hən mənayye qṭilənne, hən šniqənne, mšayalle: "Man fayəš?"
055. Mərre: "Fayəš u ǧinanči, hawo ste mi ǧənsiye du waziro yo." Mšayaʕʕe bəṯre,
056. I naqqa d mšayaʕʕe bəṯre, huwe sxəlle u tarʕo di baxča, mərralle: "U šulṭono kqurelux!" Məlle: "Ašər, u šulṭono, d l ubeli baxto, hul d əzzino side, kətli ifada, d ubenola, w bəṯr ṭro quṭeli! W d lo, lə kfutaḥno u tarʕo di baxča."
057. Moḏaʕʕalle lu šulṭono, mərre: "Ašər, u ǧinanči lə kfotəḥ u tarʕo di baxča, komər: "Hul d l əzzino lu šulṭono w d ubeno i ifadayḏi w bəṯr ṭro quṭeli!""
058. "E", — məlle, — "tawulle, ṭr obe i ifadayḏe, faqaṭ bəṯr me d kətyo mi ǧənsiye du waziro, əlla huwe ste gməqṭəl."
059. Azzeyo tre bəṯre, maytalle su šulṭono.
060. Bəṯr me d aṯi su šulṭono, i waṯiqayo diḏa aʕme wa.
061. Awwəl d mqadamle lu ḥuḏ̣ur du šulṭono, mofaqle i waṯiqa m ʕebe, huleleyo lu šulṭono.
062. U šulṭono kqore, kula kkoṯu bi waṯiqa komər: "Hano latyo mi ǧənsiye du waziro. Hano raḥuqo yo mənayye w qṭəʕle ruḥe mi ahlitiyayḏe." W kəle u muhur du šulṭono ste buwe.
063. Bəṯr me d lu šulṭono ḥzele i waṯiqayo, u muhrawo, mʕaǧəb mene: zlam ǧinanči, aydarbo mobele bir daṯe, d qoṭəʕ ruḥe mu waziro w mi ahlitiyayḏe aw m ayko aḏəʕ, u waziro hawxa yo xayən b lebe?
064. Məllele: "Abri, ṭowo, ġalabe šafiro. Bas kəbʕəno d əmmatli, aydarbo aḏiʕət, u waziro, i xyanayḏe, u ḥal diḏe, d hawxa qṭəʕlux ruḥux mi ǧənsiyayḏe?"
065. Məllele: "Ya u šulṭonayḏi! I naqla flan yawmo d aṯitu hat w huwe, aṯitu lu bəstono, karixitu b gawe du bəstono, ḥzalxu u ḥabušawo bi dawmo.
066. W huwe m darbe d huwe d omər, uno gkuyabno aw ṭr oṯe u ǧinanči, koyəb, gyəsqina ḥa mənayna ʕal ḥaṣe, maydina lu ḥabušo.
067. Huwe məllelux luxat: "Kub! Gyusaqno ʕal ḥaṣux."
068. W bəṯr me d yasəq ʕal ḥaṣux ste, ḥəlle buno w ġməzle b ʕayne, yaʕni komər: "Ḥzay, aydarbo gdašno ʕal qḏole du šulṭono ste!"
069. Baṯe aḏəʕno, u zlamano latyo naḏ̣əfto, lebe xayən yo, ksoyəm šuġlone rabe. ʕAl haṯe zayəʕno, məlli: "Quṭaʕno ruḥi mi ǧənsiyayḏe!"
070. Me d šaməʕ u šulṭono hawxa mu ǧinančiyawo, məlle: "M šrolo hano zəd ʕaqəl mu waziro yo."
071. Ḥfele tamo, hulele ʕafu w hulele i waḏ̣ifa du waziro, məlle: "Abri, bəṯr me d kito u fəkərano sidux, u ʕaqlano sidux, hat b dukṯe du waziro waziro!"
072. Məllele: "Lo, ya u šulṭonayḏi! Uno laybi soyamno i waḏ̣ifaṯe.
073. U ənsan ste ʕal u zlam rabo lo mətwakəl, lo howe inan!
074. Adyawma hawxa kəmmatli w ramḥəl gmamṭət ḥəǧǧe aʕli, gqəṭlatli.
075. Bas uno kəbʕeno menux, i waḏ̣ifayḏi i ǧinančiye yo, d əzzinola w d mbaratli mi ǧənsiye, mi ahlitiye du waziro."

======
Ritter: 028. Š_Mḏ Zine Wazire und Badrxan Bag.txt
(Besim): Uʕdo mi qriṯo d Ḥabsəs, Šabo Agərman gmaḥkelan ḥəkkoye.
001. Kətwo w latwo š ṭaw m aloho d bi šmayo latwo.
002. Kətwo paša bi walaye, kətwole ḥa abro bəlḥuḏe.
003. U abrawo stene, bəṯr d u abro, d hawi birawar hawxa, qaroyo aḏ̣rab mene layto.
004. Ah! U zʕuro hawi birawar w maṭi lu kamal, u babo kayule.
005. Kayule lu babo, mšayaʕle lu babo bəṯre, aṯi, məllele omər: "Abri!" Omər: "Mən yo?" Omər: "Kətli waṣiye aʕlux, d umannoluxyo, d lo ṭuʕatla!" Omər: "Mar, baba!"
006. Omər: "I ṯarwayḏi kula barqabal diḏux yo. Kito flan xan, kətbe arbʕi dukane, ad dukane čaʕ w tleṯi, mən ṭəlbət mi arʕo kibin, ḥḏo bəlḥuḏe ḥṭiṯi b qḏolux hayo lo fətḥatla!"
007. Omər: "ʕAl aʕ ʕayne, babo, u amrayḏux, lə ktuwannole. Qaṭʕan u aṣlan, u mede, d əmmət hawxa!"
008. (W hun xwaš d ḥuyetu!). U babo mayəṯ.
009. U babo mayəṯ — raḥuqo mu mawqəʕano! — maḥatta u ʕazayḏe, fayəš tloṯo yarḥe (zlam paša we) w tayəm u ʕaza du babo.
010. Žnuva u zʕuro annaqla nafəq li piyasa, yatu.
011. Aṯi ʕaql diḏe riše, məlle: "U zlamano, d maḥatle ḥṭiṯe b qḏoli..."
012. Nafəq, ḥzele, kile kito xan, xədano d Be Musa d Be Šamošo, kil ḥa zlam qimo tamo.
013. "Warox ha! Flan kas!" — "Mən yo?" Omər: "Hathat u xanči?" Omər: "D man yo u xanano?"
014. Omər: "Ašər u xan, maʕlum d babux yo."
015. Heš i naqlayo aṯi l bole, d u babo mamṭele i waṣiyayḏe.
016. Komər qayəm, ʕabər hano, i naqqa d ʕabər lu xan, ḥzele, ad dukane kulle kələn muntaḏ̣am.
017. Ayna dukano d ftəḥle, d əbʕət, mal d əbʕət, ǧule d əbʕət ḥyewən, mə arnag w aškal kito.
018. Ftəḥle ač čaʕ w tleṯi dukane, fayišo ḥḏo bəlḥuḏe.
019. Madəqle hawxa bu tarʕo, ḥzele, kle kit zawlo biya, d kibe haqqayəṣ.
020. Məlle: "Yahu babi maḥatle naḏ̣ra ʕal aṯe, uno mən ižab kətla d futaḥno haṯe, hama lə kfutaḥno yagǧar."
021. Komər daʕər l falge di durto, hawileyo maraq, məlle: "Gduʕanno naqqa ḥreto, gfutaḥno i dukanaṯe!"
022. Komər ʕabər, grəšle u qliḏo w mḥele ʕal i dukano, ftiḥole, kila dukano xliṯo, kiba stune mi arʕo li šmayo hawxa bu falgayḏa maḥatto.
023. Komər ḥəlle mi xaṣraṯe w maṯe, lə ḥzele mede w daʕər.
024. ʕAm d daʕər d nofəq, aṯile ṣawt m lawġul — əšmo du zʕuro Badrxan Bag yo — məlle: "Badrxan Bag! Baxtux no uno!"
025. Komər i naqqa d məlle "baxtux no", daʕər Badrxan Bag, mə ḥəlle? I dukano, kiba odaye falge daṯe, lo əns kiba w lo ǧəns, lo nošo.
026. Komər daʕər, i naqqa dat tarte d nafəq bu tarʕo, ʕayni naqqa ḥreto mhawalle aʕle, məlle: "Badrxan Aġa, baxtux no!"
027. E, u zʕuro, xort yo heš w məftakalle, šqile haybe w lə ḥzele hawxa mede w kḥoyər, bi dukano ste nošo layt!
028. Komər i naqqa da tloṯ hule zaʕqa, məlle: "Badrxan Bag, baxtux no." Komər ʕabər, məlle: "Mən hat? Əns hat, ǧəns hat?" Məlle: "Ašər uno u ʕmiro daǧ ǧən no!
029. Hani adyawma tloṯ w arbʕi əšne uno kli b gawe di stunaṯe.
030. L babux mzafaṭleli, mqayadleli, maḥatleli harke, u šuġlayḏi hano yo. Kəbʕeno d lo ṭuʕatli!"
031. Məlle: "Pak aʕla!"
032. Komər nafəq Badrxan Bag w aṯi, mhawalle ʕal u rišo dam marangozin, yaʕni dax xaroṭe, d kətne šafire hawxa, munasəb.
033. Məlle: "Kito stune bi odaye, gmuṭetu l riša. Šafiro hawxa d nəǧritulla.
034. D u zlam d kiba d omər "ai", gmuḥeno qarʕe d kulayxu.
035. U ḥaq dəṯxu ste məqqayəṣ kul ḥa, d šəqlitu u yawmo?" — "Ḥamšaḥṣar waroqe" — "Gdubenulxu kul ḥa tleṯi!" — "Ah", — omər, — "pak aʕla!"
036. Komər mamṭele am marangozinanək w mḥəlallux bi stunayo, be mə mʕarəf kətte.
037. Siməlle, xd i parre du baṣlo, w twirəlle, mofaqqe u šaxṣano mena.
038. W gmaḥwe zlam hov dlo qarʕo, lo ʕayno, lo dukṯo mene, kule mvayʕo bu sawkayḏe.
039. E, ḥamməš w arbʕi əšne d əzze zaman, lo ḥloqo w lo mede!
040. Komər mədde maḥatte ʕal u taxt, s Badrxan Bag, mʔamalle, d maḥtile, mamṭalle, mḥalqile bu ḥəmmam.
041. Komər mamṭalle, maḥatte bu ḥəmmam, səmme ḥammamiš.
042. Mamṭalle barbar, qəṣle sawke, mofaqle, aydarbo? Xəd kəbʕe lebux hawxa!
043. Komər i naqqa d maḥatte bu ḥəmmam w masḥalle, mamṭalle u barbar, hawxa šafiro qəṣle sawke, mofaqle i badle di mulukiye du babo, rasman, w malwašleleyo w maḥatle ʕal i qaryola w azzeyo, mədle l iḏe, nšiqole w daʕər disa dukṯe du adab.
044. Məlle: "Babo! Babi mayəṯ, hat babi, uno u abrayḏux."
045. "E", — məlle, — "ahla w sahla!"
046. Məlle: "Hani stene arbʕi greʕe taḥt i naḏ̣rayḏux ne.
047. Uno daʔima gəzzi lu ṣaydo, uno zlam maraqči no, uno zlam kefči no, žġer mu ṣaydo, tə sarbisar mə šuġlo ḥreno?
048. Ann arbʕi greʕe taḥt i ḥmayayḏux. Mən d mʔamrət, hawxa ktowe!" — "Paki!"
049. Komər hano i naqqa d mʔamallele hawxa w fayəš u aṣl, u babo, u mede, d omər u babo "ḥa yo", tre lo kowe.
050. Kan yawmo yo, kan tre yo, kan ʕaṣro yo w kan šato yo, komər azzele ḥamməš əšne bu laḥm w fakano lu babo side.
051. Komər yawmo ḥa u šulṭono, u malko daǧ ǧən yo, bəṯr maḥ ḥamməš əšne komər yasəq ʕal u košk, azze w aṯi ʕal i goro hawxa, d šoqəl hawa, aṯyo i mamlaxṯayḏe, i mamlakayḏe l bole, hawile mede hayaǧanli.
052. Komər Badrxan Aġa aṯi ʕaṣriye mu ṣaydo, ḥəlle, hawxa bu maʕd du babo kle u maʕd diḏe hawxa, rafyo, miṯo ḥal w waxt latle.
053. "Baba!". — Məlle: "Ha! ʕAyn du baba!" Məlle: "Malli, l man ṭrele lebux? W muḥeno uʕdo top bu bayto, a greʕe, a graḥyoṯo, ax xadame kulle gquṭannulle!"
054. Məlle: "Abri! Mi saye d aloho w d qarʕux l nošo lo məlleli tə mede, yalənəz kəbʕeno d mšayanno mede menux, lo kəbʕeno, d umannole b foṯux.
055. Adyawma hani ḥamməš əšne, haqqayəṣ kḥozət, xadame qumi, yawmo lo məllux masala "mən hat? mən mede? m ayko hat? w šəkəl diḏux mən yo?"
056. Omər: "Ba, uno zlam ǧehil no, kubaʕno d lo ḥayrət lu quṣurayḏi! Mar u dard diḏux, mən yo?"
057. Məlle: "Uno u šulṭono daǧ ǧən yo. Ḥamməš w arbʕi hani, ḥamməš ste hani ḥamši əšne uno d kətno talaf.
058. W kḥəšwili qṭilo w miṯo. Uʕdo ʕam d nafəqno li piyasa, d ḥuzeno raḥa, əstiraḥa.
059. W ḥzeluxli w aṯino li ḏ̣arbayḏi d meqəm, hani ḥamməš əšne kuxanno w šuteno, mkayfo no.
060. U rəǧayḏi hano yo: kəbʕeno d msaʕdatli, gəzzino li mamlaxtayḏi!
061. "Ah", — omər, — "baʕ ahlan w sahlan! Ġalabe šafiro məllux. Hat babi hat, uno u abrayḏux no. Mi ṯarwaṯe w i salṭanaṯe, mu medano, d kətli kule, barqabal diḏux yo. Hat babi hat, uno abrayḏux no. Mən d ubatli, sarbast hat."
062. "E", — məlle, — "abri! I ṯarwe, u mal, i zangane, hani kulle diḏi ne w ksamnulle kulle goriye d qarʕux, barqabal diḏux ne.
063. Uno, latli htiyaž tə mede mani."
064. Komər tamo l Badrxan Bag mofaqle ʕumum daw wazirayḏe, ar rišone di walaye kulle aʕme, ʕam u babo li staqbal diḏe.
065. Azzən, xəd əzzallux marke, l Abše, l Kinderib haqqayəṣ aʕme, i naqlayo maʕlum latwo wasayəṭ.
066. Ah, tamo mwadaʕʕe ḥḏoḏe, šqəlle xaṭər mene.
067. Huwe aṯi w hənne aṯən lu bayto.
068. Gmarfeno femo mano, gəzzan bəṯr u šulṭonayḏan. I naqqa d u šulṭono d maṭi lu dukṯayḏe, hawi hayaǧan rabo, mede d qayimo i qyamto baynoṯayye.
069. Ḥamšo yarḥe, əšto yarḥe ʕumum di ṭayfa daǧ ǧən koṯən bi sardane du šulṭono qul d tayimo.
070. Hul d xali riše.
071. Kətle ḥḏo barṯo bəlḥuḏe. Kəmmo lu yawmo: "Taxər d ubono šawq ʕal i mamlake m darbux!"
072. ʕAṣriye, bəṯr me d xalyo i ḥolo, nošo lo fayəš, aṯyo i barṯo, mədla l iḏe, nšiqola, əmmo: "Babo, annaqla ġalabe brax maṯyux!
073. Walaw ḥzelilux ste i naqqayo, latwi xliṯo." Məlle: "Ahla w sahla!"
074. "Lə gmaḥkatli i qaḏ̣iyayḏux? Ayko wux? Ḥal diḏux w dard diḏux mən we?"
075. Omər: "Barṯi, u dard diḏi dard rabo yo, l Badrxan Bag səmle aʕmi kayisuṯo w mə, d gməftakanno, ksamno, lə ksamno, d qudanno fudeno, w d owe naqqa ḥzele l ʕayni, uno baḥ ḥayayḏi.
076. U šaqṣano dowe məsafər diḏi w d qudanno d tuleno i ʕawḏ̣iye u mede, d səmle aʕmi!"
077. "E", — əmmo, — "paki! Mḥaḏ̣ər u taḥḏ̣ir diḏux ba! Lalyo ḥreno d aloho d l obe tə dard w bala, gṭəryono Badrxan Bag, dowe u ḏ̣ayfayḏux."
078. "Hat?" — Əmmo: "E." Omər: "Ahla w sahla! D saymət hawxa mede, zwəlləxli!" — Əmmo: "Ahla w sahla!"
079. Komər qayimo m ṣafro (kačke yo hiya) lwəšla post di ġəzalat aʕla, məqqayəṣ d kit šəkəl d ḥyewən bi mamlake, bi arʕo, kito bu post diḏa aġati menetək w lwəšla i kačke aʕla w nafiqo.
080. Kəṯyo li dukṯo, d koṯe Badrxan Bag lu ṣaydo, kətle arbʕi greʕe aʕme, u šuġlayḏe daʔima, žġer mu ṣaydo tə šuġlo latle.
081. Ṣafro b sariya sibera kqoyəm w gdoṯe lu ṣaydo, i ġəzale əmmo "raq", qayimo m qume, ḥəlle li xaṣraṯe, me d qayiṯo i hawərayḏe ʕal i ġəzale, azze u ʕaql kayisio, fayəš u pis.
082. "Aʕʕau", — omər, — "haṯe, i ġəzalaṯe, mu yawmo d rakiwo i arʕo w i šmayo, uno mkameli ḥamšaḥṣar ʕəsri tleṯi əšne bu raf w nečərano, bu ṣaydo yaʕni, w lə ḥzeli hawxa ḥaywane mšakalto. Mə šəkəl yo, haṯe ʕaǧaba."
083. Komər "aʕ", mḥele bəṯra, kibe qunaģ d tloṯ saʕat, lə ksoyəm toprax aʕla.
084. Komər aṯi ʕaṣriye, u yawmawo, deri d yawmo, tloṯo yawme bu karano kḥuzela.
085. Komər bəṯr ma tloṯo yawme mʔamalle lu ʕamo di walaye kulle, d kətle ḥmoro, d kətle baġlo, d kətle səsyo, d kətle zoġo, d kətle mən ḥaywan d kətle, d nəḥti bəlʕumum kulle aʕme.
086. U amro — u malko di walaye yo w mʔamalle stene — man yo hano d gorəš, dowe čakəlməš mena? — i walaye kula.
087. Komər nafiqo i walaye kula w maṭən lu ʕaləm du čol w i ġəzalayo komər qayimo, kalyo b falge du maydan mqabəl d kulle.
088. Səmme ḥeḏor di ġəzale i hawxa ḥaloqo, mi xaṣraṯe w maṯe fayišo hiya bu falgo.
089. Komər Badrxan Bag məlle: "Šmaʕu kulayxu! U ḥa, d kətyo zangin, d oṯe, d mafət i ġəzalaṯe, d mafətla ʕal ruḥe, gšuqanno i ṯarwayḏe, u mede, d kətle, kule gsamne hawər di ḥaye.
090. U ḥa, d kətyo faqiro w d mafətla, gmuḥeno qarʕe w di ʕaylayḏe, dan naʕimayḏe mən ḥal, mə šəkəl, d kətle.
091. Lə gṭureno i ḏərriye mene, gquṭaʕnən, gquṭannulle kulle."
092. Komər i ġəzale məlla: "Wayle, ḥaru bayto!
093. E, uno bu səḥər no. Lo huwe w lo hənne w lo u babo du babaṯṯe kqodər d umalli.
094. Uno aydarbo saymono? D məḥyono ruḥi bayn az zanginani w maxləṣono, gšoqəl u mal dəṯṯe kulle, gnəflo i ḥṭiṯo b qḏoli.
095. D məḥyono bayn af faqire ste, maʕlum yo, gqoṭalle, gduyo i ḥṭiṯo ste b qḏoli. Gmuḥeno ruḥi bayn luwe w lu sayfayḏe, d lo soyəm mə tə nošo, ʕətab d omər ayko marfelux?"
096. Komər qayimo i ġəzale, barimo tloṯo dawre mi xaṣraṯe w maṯe. Naqla tarte da tloṯo mḥela ruḥa bayn lu sayfo w li rumḥayḏe w naqla fayito.
097. I naqla d fayito, komər səmme "ḥayḥo ʕal i ġəzale!" baʕbaʕ.
098. Komər arbaʕ w ʕəsri saʕat ʕal ḥḏo kutte kmaqlʕi, madʕalle foṯe l Badrxan Bag, ḥəlle, mə ḥəlle? Žġer kit ḥamšaḥṣar suware, səsye kḥel, hanək w bas. 
099. Ksaymi toprax aʕle, waki tə nošo lo fayəš bəṯre.
100. Komər tamo kali, mhawalle, məlle: "Izoxu w adʕeru an nošaṯxu w izoxu lu bayto.
101. Uno, i qaḏ̣iyayḏi, u darbayḏi darbo raḥuqo yo. Ya gtulafno aḥ ḥayayḏi, ya gmamṭeno i ġəzalaṯe."
102. Komər qayimi hani, madʕarre an nošaṯṯe u mede, d kətwulle, daʕiri w aṯən lu bayto.
103. Huwe mḥele bəṯr i ġəzale. Komər kit səsyo səmoqo taḥte, gdəmmət, u admo mu faṣal yo, m ṣafro, hul d gani yawmo bi daḥṯo, hawi ḥewər mu talgo.
104. Nafəl mi ḥarake komər hama, me d gani u yawmo, mḥalaqle qarʕe hawxa mu səsyayḏe, omər "raq" w daməx.
105. Lə maḥəsle, hul d ʕali u yawmo, ʕali u yawmo qumṯo. I naqla d qayəm, nfəṣle u kurk diḏe, i ġəzale əmmo "xurp!", qayimo m bayn u kurk diḏe.
106. Omər: "Way! Sama!
107. Uno hawxa u qaṣano ktulafno w i ġəzale kdəmxo bu kurk diḏi w lo ḥuzenola?"
108. Komər tloṯo yawme, tloṯo lalye bu ḥalano, u yawmo dann arbʕo mamṭela li dukṯo, d kəbʕo.
109. W hiya ʕal u səsyo, qrela səḥər aʕle qarʕe, maḥatla i hawxa ʕal i rumḥayḏe w ʕabiro, azza, məlla lu babo, əmmo:
110. "Ba!", — omər, — "ha!" Əmmo: "Badrxan Aġa, d kəmšaylət aʕle lu ḏ̣ayfayḏux, d səmle i karde aʕlux, kile yo qm u tarʕo.
111. Mšayəʕ arbʕo ʕafritat, mamṭaye, ṭr oṯe annaqa, mə kəbʕət?"
112. Komər qayəm hano, mšayaʕle arbʕo ʕawbidin me diḏe, mədde l Badrxan Bag tavda w səsyo, manḥatte, maʕbarle, maḥatle bi odaye, maḥatla ʕal qaryola, bu ʕumr di səlale du ǧəddayḏe ste nošo lə ḥzele ham hawxa.
113. Komər tlela u səḥər diḏa m ʕayne, mḥele iḏe, ftəḥle ʕayne, kḥoyər, mə kḥoyər b dukṯo, dukṯo, heš d lo ḥəzyole

======
Ritter: 029. Or_Mḏ ʕAneze und Šammar.txt
001. Kətwo, latwo, š ṭaw m aloho d bi šmayo latwo.
002. Kətwo ḥa šex, u rabo daʕ ʕAnəza. Ḥukamwo ʕal tmənyo bwerəq. W kul bayraq ḥamši alfo.
003. Hani suwariye wayye, yawmo d nəfqiwo lu ġazu w lu ḥarb.
004. Azze mədde zamaniye b ḥḏo šato, qayəm hano, u šex, waš šawʕo abnayḏe.
005. Azzən, mḥalle ʕal u ġazu daš Šammar.
006. Aš Šammar, d kətne bu Nažd, ḥəḏor Makke w Madine.
007. Hamma aʕ ʕAnəza mawqəʕ w dukṯayye ḥəḏor Ḥalab wayye.
008. W maʕlum, meqəm aq qabayəl dəžmən d ḥḏoḏe wayye.
009. Azze u šex, əšme du šex Slayman, waš šawʕo abnayḏe, mobele aʕme.
010. Tre bwerəq, kul bayraq ḥamši alfo.
011. W azze mədde d šawʕo yawme da tmənyo mhalaxle, hule foṯe laʕ ʕarab daš Šammar, d kətne bu Nažd.
012. Maḥəsse laʕ ʕarab du Nažd, daš Šammar, qayimi l ḥḏoḏe.
013. Hani, Šex Slayman w ann abnayḏe, mawṣalle omər: "Abri! U yawmo, d mqadmitu lad dəžmən, lo kowe, ḥa mənayxu d mqadəm! Ṭrawu aʕ ʕ agidin, af ferəsin mqadmi!"
014. Bəṯr mayo d mtambhile ann abnayḏe kayiso, qayəm, mqadamle, kibe ḥamməšmo suwariye, d kətne yalife bu ḥarb, w grəšše as sayfaṯṯe, mədde lar rəmḥaṯṯe.
015. Mḥalle b ḥḏoḏe hənne waʕ ʕarab aš Šammar, d kətne bu Nažd. W qṭəlle m ḥḏoḏe ġalabe w bəṯr hayo daʕər u šex Yawər ʕAǧil, šex daš Šammar, d kətyo bu Nažd.
016. Maʕlele u bayraqayḏe, məlle: "Lo kowe, d foyəš ḥa taḥt ak kuwan, w d uṯetu kulxu, d həǧmina ʕal u ʕadu, d xəlṣina, mi dəlmiyayḏe, mi ʕubudiyayḏe!
017. U ḥalal, aʕ ʕeze, u ṭarš kule azze. Mamafi haṯe, d kḥuzetu b ʕaynayxu.
018. Bəṯr gfayšutu hawxa w dlo ḥlowo w dlo paške d ḥalwo, w gduwena dalilin w taḥt i rəmḥaṯṯe hul lu mawto."
019. I naqqa d məlle u šex ʕAǧəl Yawar u xabrano, ʕumum kulle qayimi b ḥubo, b šayno, rawix ʕal as səsyaṯṯe, hawən rabe w rəbwoṯo w hǧəmme ʕal ad dəžmən.
020. Šqəlle u ṭaršaṯṯe mənayye w qṭəlle Šex Slayman, u rabo daʕ ʕAnəza, w aš šawʕo abnayḏe, d kətwayye aʕme.
021. Qṭəlle alf w ḥamməšmo stene mas suwariye d Šex Slayman. W daʕiri w twiri.
022. Bəṯr maṯe, d aṯən lab botaṯṯƏ, maṭən ḥəḏor Ḥalab.
023. I aṯto d Šex Slayman ṭʕənto d tloṯo yarḥe wa.
024. I aṯto məskowa u sayfo, u muhur di šuxitiye aʕma, hul d qayəm u zʕurano m baṭna.
025. Hiya makrəxowa i qahwe w aʕ ʕazayəm w aḏ ḏabayəḥ. W kul mede daḏ̣ ḏayfe raḥuqe, qariwe hiya makrəmowa, hiya b dukṯe du gawro wa.
026. Bəṯr maṯe kula, ʕam dawila abro, maḥatte əšme Šex Mḥəmməd, lo maḥatte b əšme du babo.
027. Bəṯr mu zʕurano qayəm, hawi taqriban traḥṣar aw tloṯaḥṣar əšne. Ḥa yawmo mšayele mi emo, məlle:
028. "Malava kḥuzeno, qay babo latli? Aḥunone latli? Lə kḥuzeno nošo mqabəl d ʕayni bi garraṯe d taḥt u konayḏi d kətyo arbaḥṣar stuwan.
029. W gmaḥatno, gəmšayanno marke w larke ste, nošo lo kumalli doġri, anni babi aw aḥunoni aw noše mi səlelayḏi fayəš am lo. Lo kəmmile doġri."
030. Qoyəm u zʕuro, i emo lo məllale ḥaqiqi, kəzze si qašto.
031. Əšme Fṭema. W sawto, b ʕumro rabo wa. Mkamela ʕal u maṯlo di ḥkəyaṯe mo ḥamšo ʕəsri əšne.
032. Məllela: "Yade! Ksamno heview m aloho w menəx. Emi lo kəmmoli, babi ayko w aḥunoni aw aḥwoṯi. ʕAǧab kətwoli babo aw aḥunone?"
033. Əmmo: "Abri, aydarbo? Hat abre du šex w i qabile da šyux w el da šyux w babux el da šyux.
034. Aydarbo kəmmət u xabrano? Hano kowe aʕlayna xabro lo kayiso.
035. U ʕulmo gdəmmilux ʕaǧab, madam babo latlux, m ayko hawət?
036. Hano u xabrano qabaḥa ġalabe li ʕaširayḏan!"
037. Omər: "Madam kəmmət hawxa, ksamno heviye menəx, d əmmatli, babi, mən ǧarile? Mawto d aloho d azze amma qaṭlo?"
038. Əmmo: "Abri! Kan d əmmallux u xabrano, ġalabe gdowe ṭaʕne d ḥaṣux w gədṭəʕnət ġame ġalabe.
039. W gzayʕono aʕlux, ramḥəl d əzzux bu darbo d babux, məqṭolət.
040. Ašər, m aloho lə kmətle, menux kmətle.
041. Babux azze, mobele aʕme tre bwerəq, kul ḥa m ḥamši alfo.
042. W ḥa yawmo may yawme d aloho azze, mḥele foṯe w azze hul li arʕo du Nažd, ḥeḏər Makke w Madine.
043. Tamo qayimi ad dəžmən daš Šammar w səmme aʕle ʕasekər ġalabe, latimi l ḥḏore. W mqatalle, ḥarb rabo bas sayfe w bar rəmaḥ.
044. Babux tamo mayəṯ. W aš šawʕo abnayḏux stene, nḥirənne.
045. W daʕiri xalye, lebayye twiro, ḥəzənni ʕal i ʕašire daʕ ʕAnəza."
046. Omər: "Yade! Madam kəmmət hawxa, waʕd ʕam aloho w aʕməx. M uʕdo kumannoləx: b xaṭər diḏəx!
047. Dʕoro lu bayto latli, hul d lo tuleno u ḥayfayḏi mu dəžmən, dʕoro lə gduʕanno."
048. Šqilele sayfo aʕme karyo w mobele aʕme muklo, ḥamšo kilowat tamre, ʕǧine mqalye bu məšḥo.
049. W mobele aʕme ʕaṣro dawqe d laḥmo, mobele aʕme ʕaṣro dawqe, simənne ʕal u dawqo.
050. W šqile xaṭər w nšəqle iḏe di qašto w mənne daʕər lu bayto.
051. ʕAbər taḥt i kone du babawo, d kətwe meqəm, məlle: "Yade! Ya aṯti! B xaṭər diḏəx w kazzino.
052. W ṭro nošo l omər, ayko kəzzi w ayko kuṯeno w man, d mšayəl aʕli, mar, lo kəḏʕono, ayko azze. Laǧan ad dəžmən, d l əḏʕi, ayko azzino, ayko aṯino.
053. Bu sabab, d kətno uno lḥuḏi, lə kmawbanno aʕmi ʕarab w noši, d mʕawalli, ġer m aloho."
054. W hule foṯe m Ḥalab w naḥət qəbli w azze masafa d šawʕo yawme, da tmənyo ʕabər bayn ad dəžmən.
055. Walakən lwəšwole ǧule d kačkat w kḥile ʕayne, u ləbsayḏe kule d kačkat, d nošo d l uḏaʕle b ṣəffe d barṯo.
056. W rawəx ʕal dalule, kəmmila bu əšmo daʕ ʕarab Ṭayḥa.
057. Gmalḥəqo i Ṭayḥaṯe, i ḥaywanaṯe, u halxayḏa falge d ṭyara.
058. W hul d maṭi l tamo, nošo lə mšayele mene bu darbo: "Man hat w barṯe d man hat?"
059. I naqqa d maṭi l tamo sad dəžmən (aḏəʕ, bi ʕade daq qabayəl daʕ ʕarab, ak kačkat, d kətne dlo ṭlobo w d latne mḥawle, daʔiman ak kowanaṯṯe baroye kfayši dak kačkataṯṯe.
060. Dəqle i sakṯo, raḥəqto mi kone, mo mətrowat.
061. Kətwo tamo saqiye d maye, marfele i ḥaywanayḏe ʕal am maye w dəqle i sakkahayḏa aydan tamo.
062. W azze hedi hedi, mhalaxle w čəkle ruḥe taḥt i kone di barṯo du šex daš Šammar.
063. Haṯe, i barṯo du šex daš Šammar, qayimo, əmmo: "Brax maṯyəx, ya ḥoṯo! W m ayko aṯət, malli, ya mʕazazto!
064. W uno əbʕono wo, barṯo hawxa d əṯyo l gabi, d msalyoli, mu sabab d uno d kətno lḥuḏe w mḥaṣarto bi konaṯe."
065. Madʕalle lu kuruko, d səmle ruḥe kačke, məlle: "Uno mi qabile d babəx no, walakən mi qabile d babəx čike raḥəqto yo."
066. W u sabab d məlle "raḥəqto yo", ḥatta d lə mfakro i kačke, dowən qariwe, gdəḏʕola. Məlle "raḥuqe", lašan d l əḏʕola.
067. Madʕalla i barṯo du šex daš Šammar, məlla: "Ahlan w sahlan! B ʕayni maqbeli i miṯaytayḏəx l gabi w mʕazazto gfayšət gabi, hul d obəʕ lebəx!"
068. I naqqa d madʕalla li kačke i barṯo du šex daš Šammar u xabrano w axəlle ʕam ḥḏoḏe w hawi lalyo, maḥšamme ʕam ḥḏoḏe.
069. W daʔiman i kačke, i barṯo du šex daš Šammar, kqəryo li ʕabdayḏa, d kətyo aṯto.
070. Kəmmola: "Ya xudumtayḏi, kəbʕono menəx ṣafro, falge d yawmo, ʕaṣriye, d mamṭət am makulat, dowən basime.
071. Ar rawayəḥ, dowən basime, bu sabab, d kit gabi barṯo mʕazazto.
072. W šufro lə ḥzeli, mə šəkəl di barṯaṯe, w aṯyo l gabi b ḏ̣ayfuṯo w hiya maq qabayəlayḏan yo."
073. Madʕalla li ʕabda aʕla, əmmo: "U mamrayḏəx aʕli gmaqbəlalle ʕal qarʕi, ya səttiye, ya barṯo du šexayḏi! U mede, d kit mawǧud, gmadmalləx w xabrəx lə ktəwrono."
074. Bəṯr maṯe fayəš u zʕurano, d mxamele ruḥe di kačke, arbaḥṣar yawme gab i barṯo du šex daš Šammar.
075. Kamili ann arbaḥṣar yawme, hawil layo, mšayela mene li kačke, məllale: "Kmətʕaǧbono, malava aṯət hawxa l gabi, lo suwal w lo ǧuwab. Hal l mən aṯət?"
076. Madʕalle lu kuruko, d səmle ruḥe kačke, məlle: "Ašər, u suwalayḏəx ramḥəl gšuqannole w gdumannoləx." Əmmo: "Ṭrowe!"
077. Hawi lalyo, qayimo i kačke, dəmxi ʕam ḥḏoḏe a tre, ʕam ḥḏoḏe.
078. Ḥəngi d u zʕuro d kətwe ʕaǧizo, d aṯi mi dukṯo raḥəqto hol m ḥḏor Ḥalab, ʕal ḥaṣe di ḥaywanaṯe, d kṭərḏo bi barriyaṯe, w ʕaǧizo we w daʕiṯo we, damixi a tre ʕam ḥḏoḏe.
079. W saʕa l aloho mamṭele, i kačke, i barṯo du šex daš Šammar, qayəṯ qarʕa taḥtəšʕo du zʕuro, nšəmla i daḥṯayḏe (u zʕuro heš damixo), aḏiʕo b reḥe di daḥṯo, d kətyo hano abro w latyo barṯo.
080. Lə mtanela aʕme w lo maqəmla mi šanṯo. Hama səmla mede.
081. Mədla lu sayfo, d kətwe diḏa, d mḥafḏ̣owa u ʕərḏ̣, u namusayḏa daʔiman, maḥatla bayn a tre, aman, xəd ḥoṯo w aḥuno.
082. Hawi ṣafro, qayimi a tre b ḥubo w dlo škuk.
083. I barṯo du šex daš Šammar madʕallale lu zʕuro, məlla: "Uno i barṯo du šex daš Šammar no. W mdagelux aʕli, məllux, uno barṯo no, mi qabilayḏəx no. Walakən uʕdo kḥəzyono, d kəthat abro.
085. W waʕd d aloho aʕmux: w daxil, daxil d aloho qaṭlo lə qəṭlallux, hul d kəthat taḥt i čadər di kone.
086. Walakən malli ḥaqiqi, l mən aṯət w mšakelux u ruḥayḏux b ṣəffe d kačke, w malli i masalayḏux, mən yo!"
087. Madʕalle lu zʕurano, məlle: "Kan d umanno, ʕaǧab gqəṭʕitu riši?"
088. Məlla: "Lo! Daxil, daxil d aloho naqqa ḥreto! Walakən malli, i ḥaqiqa mən yo! Lo zayʕət! W msaǧər lebux! Hiš luwelux fəkər.
089. Madʕalle lu zʕuro aʕla, məlle: "Ašər aṯino uno larke, aṯino, d mahzamnoləx."
090. Əmmo: "ʕAybo ksaymət! U xabrano bayn aq qabayəl daʕ ʕarab lo kowe, dowe.
091. Latna kurmanǧ, d mahzmina w d maqṭlina w d manhbina aw d muḥena u ṭarž d ḥḏoḏe laǧan u tuhzimo.
092. Gabayna hano u xabrano yasaq yo. Əlla u xabrano man šməʕle baʕ ʕašayər w baq qabayəl? Ksoḥo di ʕašire ḥḏo naqqa. W lawi baz zabnayḏan u mamrano."
093. Madʕalle lu zʕuro omər: "Naʕam, lawi. Uno stene kumannoləx, lawi, walakən uno rḥəmliləx, gmubannoləx."
094. I naqqa d məlle lu zʕurano hawxa, i kačke ḥəlla b gwine, u wariḏo d bayn ʕayne du zʕuro qayəm w mle ʕayna mi gawruṯayḏe.
095. Aḏiʕo, ḥaqiqi sabʕo yo w lə kzoyəʕ m tə nošo.
096. Əmmo: "Gdummallux xabro, ya zʕuro. Hul uʕdo aʕmi hani arbaḥṣar yawme w daḥ ḥamšaḥṣar b ḥoṯo w aḥuno, walakən ksaymono raǧa m aloho w menux. Gdummatli i ḥaqiqayḏa, abre d man hat w m ayna ʕašire hat!"
097. Madʕalle lu zʕuro omər: "Uno zəḥṯo b lebi gmaḥatno ġer m aloho di šmayo.
098. Kan emi duyo ṣadəq, uno abro d Šex Slayman, u šex daʕ ʕAnəza. W mawquʕayḏi w i ʕaširayḏi w d babi d meqəm hiya ḥḏor Ḥalab."
099. Əmmo: "U rabo d meqəm ǧəddayxu man yo we?"
100. Omər: "Šex Mhed w bəṯr m Šex Mhed babi."
101. Bəṯr maṯe d məllela am maṯlani, qayəm u abro du Šex Slayman, əšme Mḥammad, məlle: "Waʕd d aloho aʕmi w aʕməx, gmubannoləx, lo qarʕi əzze!"
102. Əmmo: "Ya zʕuro, lə mǧasrət, d kəthat taḥt i konayḏi!
103. Hulilux aman l aloho, d ki qarʕux lə məqṭəʕ harke, hamma lə maʕlət ḥəz diḏux, nošo d lo šoməʕ!
104. U ʕərḏ̣ du ʕarabi ṣaʕbo yo w tuhzimo gabayna ṣaʕbo yo.
105. Madam ki u gawrano hat, u farəsano hat, mle ʕayni menux mi gawruṯayḏux. Waʕd ʕam aloho gdəṯyono aʕmux.
106. Walakən kit mede: šarṭ gdummalluxyo." Omər: "Malli!"
107. Əmmo: "L babi kətle tre ferəsin. A tre ferəsinani, ḥa əšme Ḥasan w ḥa Ḥəsayn.
108. Bi ḏarbo du sayfo, bi ḏarbo di rumḥo w b ḥaṣe du səsyo, bu tuqliʕo nošo lə kġulabbe. ʕUmum daʕ ʕašayər kulle dad dəžmən w dad dost məštaʕalle bi ḏarbo du sayfo, nošo lo ġlibile.
109. Ənkan d qədrət d maxləṣət qumani, ašər gdəṯyono aʕmux. W d lo qədrət d maxləṣət qumani, lo maḥtət ḥṭiṯi b qḏolux w hat stene xort hat w abre d mbayno hat w lə kəbʕono, d əzzux bi taḥluka."
110. Madʕalle lu kuruko, məlle: "Kan uno d ḥušawno Ḥasan w Ḥusayn w Yawar ʕAǧil babəx w aʕ ʕašayər waq qabayəlani, lə fatnowo lu ʕafranowo w uno lḥuḏi lo ʕubannowo larke."
111. I naqqa d u zʕuro d məlle u maṯlano w d mkalafle i ǧġaliyaṯe li kačke, ḥaqiqi aṯila qanaʕa li kačke, ki hano gawro, yaʕni lə kḥošu b briṯo ʕəl mene.
112. W aydan li kačke rḥəmla i gawruṯayḏe m kul mede.
113. Məlla: "Waʕd ʕam aloho w aʕmux, adlalyo falge d lalyo tam gmarwəxatli b ḥaṣe di Ṭayḥayḏux — dalule kəmmila — w gəzzano, gdəʕrina w gdubina foṯayna lu aṯro d babux!"
114. ʕAm dawi falge d lalyo, kqaymo i kačke, maydo ax xalxolayḏe du semo w u mede, d kətwola raḥlo, w ǧule naḏ̣ife, simila kulle baqča w rawixo bəṯr ḥaṣe du zʕuro w mərre daʔyəm: "Ya aloho ayko!"
115. Mhalaxxe, maṭən bu lalyayḏa li Baḥra d Hol, maye mayire.
116. Heš lə qaṭiʕi u ḥdud daʕ ʕAnəza, heš bu ḥdud du babo di kačke ne. Bale mədde xayəfto fayəš, d moṭən lu ḥdud du zʕuro.
117. Naḥət mi dalulayḏe, məlle li kačke omər: "Nḥat!" Məlla: "Qay gnəḥtina?"
118. Omər: "U xabro, d məlləxli taḥt i kone d babəx, u waʕdawo gəmkamannole.
119. W huləxli ṭaʕne rabṯo bu waʕd d aloho, d lə mǧarabno Ḥasan w Ḥusayn. Af ferəsin d babəx, lə kqamno marke, walaw uḏaʕno, u yawmayḏi saʕa howe!"
120. Mḥele u sayfayḏe bi arʕo w dəqle i səkke di ḥaywanaṯe, d kətwayye rawixe aʕla.
121. Diqole bi arʕo w ṭrele i kačke mraḥaqto mene, ʕəsri droʕe.
122. W gbəxyo w gmalwəlo bi skut, bu sabab gzayʕo maf ferəsin du babo, d kətne baṭle, w nošo lə mḥele ḥaṣayye bi arʕo.
123. Nahe, ftəḥle ʕayne lu yawmo, u kuruko məlle: "Uno gdumaxno, ya kačke, w ʕaynəx bu darbo. Ḥzay! Ḥasan w Ḥusayn gdoṯən am lo!"
124. U kuruko bəṯr me d daməx, šawṭo, maqəmla li kačke, kəmmo: "Qum! Ḥaru bayto! Kaṯən af ferəsin d babi!
125. U toz qum raġle da ḥyewənaṯṯe kʕole li šmayo.
126. W kḥayrono, tre lḥuḏe ne w kəmhalxi ʕam ḥḏoḏe, xd am malaxe.
127. W huwwe foṯayye laf elayna. W kəmhalxi bu šopayḏan.
128. Qum, əzzano, gzayʕono, d lowelux maǧal lənne."
129. Mhalhele lu zʕuro, məlle: "Uno u kuḥlo d ʕaynəx no w b ḥoṯo w aḥuno, aḥunone na ʕam ḥḏoḏe. Hul li saʕaṯe.
130. Lə mfakrət bak kaynat bu ʕabd d aloho. Əlla gəmǧarabno Ḥasan w Ḥusayn, bu sabab duləxli meqəm i ṭaʕnayo. Əmkan latla."
131. Aṯi Ḥasan w Ḥusayn, maṭən l gabe w dralle šlomo aʕle.
132. Mərralle: "Marḥaba, ya walad! W l ayko gəzzux? W m ayko hat?"
133. Məlle: "E, haka d mšaylitu aʕli, uno u mahzəmono di barṯo du šexaṯxu d Yawər ʕAǧil no."
134. Omər: "L əmmət u xabrano b foṯayna! Bayn aq qabayəl daʕ ʕarab ṣaʕbo yo u xabrano. Latna kurmanǧ, yabančiye, d l əḏʕilan nošo.
135. Hano, u tuhzimo, gabayna qabiḥa rabṯo yo. Quṭlatwo a tretayna w ləmmatwo u xabrano!"
136. Madʕalle lu zʕuro, məlle: "Uno ḥšuli u ḥsabaṯxu w d Yawər ʕAǧil, u ʕumum daʕ ʕašayər kulle. Hul d mobeli i kačkaṯe m gabayxu.
137. Haṯe, i kačkaṯe, tleli ḥayfe d babi, əšme Šex Slayman. W ḥayf daš šawʕo aḥunonayḏi, d qṭilile b iḏe, nḥirile Yawər ʕAǧil, u babo di kačkaṯe.
138. Umanno, gmuḥeno talane aʕlayye, lə gməṯnəḥ lebi. W quṭanno kmo mənayye, lə gməṯnəḥ lebi.
139. Walakən əlla bi xəṭṭa du namus, d mafḏ̣aḥnole, w kuḏaʕno, ʕaybo yo, w l uno ste lə kmaləq.
140. Haṯe, tleli u ḥayfayḏi b iḏi w mə kəbʕitu? Mqademu!"
141. Madʕalle ḥa mənayye, əšme Slayman, maf fərsanani. Məlle: "Aḥna, u mede, d kəbʕina, aṯina, d mḥarbina aʕmux ḥa ḥa.
142. Bu sabab daq qabayəl, daʕ ʕašayər, daʕ ʕarab mu bab w ǧəddayḏan, lo kowe, tre d lətmi l ḥa.
143. Haṯe ʕaybo yo w aʕ ʕašayər d šəmʕi, ġalabe makruhiye yo.
144. Bu šruṭ daʕ ʕašayər gmalxina w nəḥtinalux ḥa ḥa."
145. Məlle: "Ahlan w dahlan, mi dukṯo, d aṯitu, w larke!"
146. Qamayto mšalaṭle aʕme Ḥasan, u rabo. Ṭrele Ḥusayn, u naʕimo, bi arʕo.
147. Rawixi ʕal as səstoṯo. I səsto d Ḥusayn rawəxla u zʕuro. W Ḥasan rawəx ʕal i səstayḏe.
148. ʕAl i Ṭayḥa lo qudarwo, ʕal i dalule lo qudarwo, mu sabab d kətwa xayəfto.
149. Hulele i səsto du aḥuno, du ḥawrayḏe, w mḥalle ʕam ḥḏoḏe bu darbo du sayfo.
150. Madʕalle lu zʕuro aʕle, məlle: "Ya Ḥasan! Haka farəs hat w maḥoyo d sayfo hat, ono gəmšaraṭno aʕmux šruṭ.
151. Kan d əḏʕət u mḥoyo du sayfo, kayiso kmoḥət w sagmani hat, aḥna gmuḥena b iḏe čappiye, d mafirinala, xd u pallo, u ḥa, d məqṭoʕo iḏe, gəmsaləm.
152. Mḥalle qəm ḥḏoḏe taqriban saʕa w əlla zʕuro šqile fərṣa mene, mḥele ʕal iḏe čappiye du Ḥasan, mafirole.
154. I naqqa d mafirole, naḥət mu səsyayḏe u zʕuro, mədle l iḏo qṭəḥtayo, mḥalqole li kačke, omər: "Uno u kuḥlo d ʕaynəx no! Hano ḥa!"
155. Qayəm Ḥasan. Bi ṭəbbiye daʕ ʕarab mofaqle əšmo d məšḥo — kətwole ǧawdəke aʕme — w mfašalle b ṭasəke w maḥət kube w xarnufat, mədone hawxa, w mčaqčaqle u məšḥo, mašḥalle, kwele iḏe.
156. I bərinayḏe, maṣrole bi dəsmalayḏe w yatu tamhone myaṣro.
157. Bəṯr maṯe qayəm Ḥusayn, u ḥawrayḏe. Mḥarabbe ʕam ḥḏoḏe saʕa w mdawamme saʕa w falge, zəd mu qamoyo.
158. Hawo ste mšaraṭle u šruṭano aʕme: "Ənkan d qəṭʕina bas sayfe ḥḏoḏe, lazəm dowət farəs w malfono kayiso, d moḥət ʕal i iḏo čappiye aw d moḥət ʕal i iḏo raṣṭiye.
159. Man, d qṭiʕo iḏe, gmisaləm. Xəd ḥawrux, d ḥzelux." Omər: "Ahlan w sahlan!"
160. Qayimi naqqa ḥreto bəṯr m əstiraḥa w mḥalle b ḥḏoḏe.
161. Tarte saʕat lə ġləbbe ḥḏoḏe. Faqat kul saʕa šəqliwo əstiraḥa.
162. Bəṯr mat tarte saʕat qayimi, rawixi am maržaʕ ʕal as səstoṯo d ḥḏoḏe w mḥalle baǧ ǧaridat.
163. Madʕalla li kačke ʕal u zʕuro, məlla: "Hdim bayto! Bu məqamano lə gqədrət aʕle.
164. Hano farəs yo, xayifo yo. Latyo, xəd Ḥasan, b ʕumro rabo.
165. Hano, i darbo du sayfayḏe makruh yo, gmuḥelux darbo tuġma, walakən uno gmufallux u taʕlimayḏe.
166. Heš i naqqa d kətwi bu bayto d babi.
167. Ṭray i səstayḏux dlo təʕbo, gšəqli i fərṣa mene. W lo, gquṭelux.
168. W gmaḥtono bolo stene, i darbayḏe, d mḥele buxat, latyo ġame, d moḥe ʕal iḏux. D moḥe ʕal qarʕux yo. Mu sabab qḥir ʕal u ḥawrayḏe."
169. I naqqa d məllale li kačke u xabrano, msəkle b ʕaql diḏe w mhalaxle aʕme, mḥelele baǧ ǧaridat naqqa ḥreto.
170. Falge d saʕa lo yarəx i masale w əlla u zʕuro šqile fərṣa mene w qṭəʕle iḏe dawo, marke i čappiye mḥalqole l tamhone.
171. Naḥət mi səstayḏe, omər: "Šquləx hani tre!" Omər: "Fayəšləx mede? Žġer maf ferəsinani kit nošo, d oṯe, mqadəm lu ǧanano diḏi w ʕumri štaḥṣar əšne.
172. I naqqayo li kačke mi fṣiḥuṯayḏa w d mle ʕayna mi gawruṯayḏe w mi falsafe di ǧġaliyayḏe w qəmla i kačke, nšəqla bayne ʕayna. Əmmo: "Annaqqa maqbelilux, u ṭaq ḥamšo.
173. U mede, d məlli taḥt i kone, meqəm d əṯyono, fəʕlan səmlux w ṭəbqan səmlux.
174. Mama haṯe kula ǧaryo lqul ʕayni, annaqqa gduwyallux, tamam, aṯto.
175. Bale uʕdo b ḥoṯo aḥunone na ʕam ḥḏoḏe." Əmmo: "Qum! D ruxina ʕal i Ṭayḥayḏan — i dalule kəmmila — gəzzano!
176. Fayəš məqdar d saʕa, d muṭena lu ʕafrayḏux. Bale kzayʕono, babi d oṯe w d mamṭe ʕaskar kuṯre aʕme, gədtoʕəb rišux ġalabe."
177. Omər: "Uno ḥšuli ḥsab d babəx w di qabile kula. W ha madam məlləx hawxa, uno lo kəzzi marke, d l oṯe babəx, mǧarabno babəx!"
178. Mḥele naqla ḥreto i səkke di ḥaywanaṯe bi arʕo w yatu.
179. Ḥasan w Ḥusayn lbike bab bərinataṯṯe w kələn mtaxre mene l tamhone.
180. Hano, ʕal u mawḏ̣uʕ di ḥkeye w di masale, dawyo w ǧaryo, fhəmle, u babo di kačke heš bu bayto, aḏəʕ, Ḥasan w Ḥusayn mʕawqi.
181. Omər: "Gəzzi lu hawaraṯṯe!"
182. Mobele tralfo suwariye aʕme, d mnaqele b iḏe w kulle ferəsin ne.
183. Kulle ferəs w ʕagid wayye. W rahiṭi b rahṭo ġalabe w mqadamme bu šop d Ḥasan w Ḥusayn, maṭən li Baḥra du Hol, dukṯe du mawqəʕ, du ḥarb, d mḥalle b ḥḏode Ḥasan w Ḥusayn w u zʕuro.
184. Ḥzalle ḥa, kile ʕal feme dam maye kalyo.
185. I kačke stene kile b xaṣrite.
186. U babo məlle: "Kito, layto, hani ne, u zʕurano yo, d mahzamle i barṯayḏi."
187. I naqqa d mqadamle lu šex w a tralfo suwariye aʕme, maṭən l gabe w məlle, mʔamalle lu šex Yawər ʕAǧil, omər: "Nḥatu mas səsye!"
188. I naqqa d naḥiti mas səsye w yatiwi w ǧġili ʕam ḥḏoḏe a tralfo, ḥa kməǧġəl ʕam u ḥreno.
189. Madʕalle lu šex, məlle: "Latyo čaġ di ǧġaliyaṯe, u mawtayḏi qul ʕayni.
190. U šarafayḏi, u namusayḏi azze. Qay kməǧġəlitu ǧġaliye w wanse ʕam ḥḏoḏe? Aḥna l mən aṯina?"
191. Madʕalle ḥa maf ferəsinayḏe, məlle: "Xabrux yo, ya šex! Mʔamər!
192. W aṯina aʕmux, d lo dəʕrina, w əlla d saymina namus laǧanux, ya šex!
193. A tralfani gḥəšwinalən barqabal d qarʕux. W du šarafayḏux w du namusayḏux.
194. W baḥ ḥaye d aloho gyumena w bəṯr b rišux gyumena, d lo dəʕrina xalye, hul d lo saymina namus."
195. I naqqa d məlle lu farəs hawxa, w aṯile kef lu šex ġalabe, fhəmle lu šex, ki hani b lebo ṣafyo aṯən aʕme.
196. Fayiši məqdar d saʕa, lo zʕuro gməǧġəl w lo u babo di kačke gməǧġəl.
197. I kačka m laxalf b hedi w b ḥəs məllale: "Ya zʕuro! Kəbʕono menux, d məǧġolət ʕam babi.
198. W babi, aṯi, maṭi larke. W waʕd d aloho w aʕmux huli, heš i naqqa d kətwi taḥt di konayḏi. Lo kowe d dəʕrono naqqa ḥreto l kone d babi.
199. W qaḏ̣yo, haw kuweli.
200. Bale məǧġəl ʕam babi b lišono basimo w makixuṯo, ḥzay u maqṣadayḏe, l mən aṯi w mə kobəʕ!"
201. Madʕalle lu zʕuro, məlle: "Marḥaba, ya ʕammo!" Maʕlele qarʕe lu šex, məlle: "Marḥaba w ahlan w sahlan! Kobaʕno menux, d əmmatli, ya zʕuro, abre d man hat.
202. D səmlux i mʕamalaṯe b qarʕi w d mobelux u namusayḏi w i barṯaṯe diḏi, d kətwo mʕazazto bu baytayḏa.
203. W nošo bahəs diḏa lo mamṭele, əlla ġer mi kaysuṯo!
204. W u tuhzimo ste kəḏʕət, gabayna ʕaybo yo ġalabe, w səmlux i nuqṣaniyaṯe aʕli w twəllux u šaraf, u namusayḏi.
205. Kobaʕno naqqa ḥreto, d mkarratli abre d man hat!"
206. Madʕalle lu zʕuro aʕle, məlle: "Haka d šəmʕət meni xabro, fham, mə kumannolux!
207. Bu aloho di šmayo gyumenolux w b anbiye kulle kyumenolux. Uno abre d Šex Slayman no, hawo, d b iḏux d qṭəʕlux qarʕe. W qarʕe daš šawʕo aḥunonayḏi."
208. I naqqa d məlle u xabrano, u šex, aṯi l bole.
209. "Uno b gawe d emi tloṯo yarḥe w hul dawino štaḥṣar əšne.
210. W mšayeli m qašti, məlli: "L ma qṭile babi w aḥunoni? Aw kətwoli noše, aḥwoṯo, aḥunone?" Məlla: "Abri, ašər lə gmaǧryono d əmmallux, gzayʕono, hat ste d əzzux bu darbawo."
211. W məllali l qašti w aṯino bu qəzd d aloho w hul li arʕaṯe diḏux w ašər ʕabənno b ṣəffe d kačke w mobeli barṯux.
212. W barṯux rḥəmla i gawruṯayḏi w maṭino hul larke li Baḥra du Hol. 
203. W kəmšayaʕlux Ḥasan w Ḥusayn, mǧarḥili, qṭəʕli iḏoṯayye.
214. Haka kit, ʕammo, gabux gawruṯo, u šruṭ daʕ ʕašayər bayn ḥḏoḏe, d məǧġəlina, ṭro nuḥatli ḥa ḥa aw, kəbʕət, hat nḥat!"
215. I naqqa d məlle hawxa u xabrano, šaməʕ u babo di kačke, məlle: "Ṭləblux u maṭlubayḏux kayiso w u ḥarb daʕ ʕarab, kəḏʕət, u šruṭayḏa hawxa, ḥaqiqatan, abre d šex hat w kəḏʕət u uṣul."
216. Omər: "Abro, gnuḥatlux ḥa ḥa."
217. Naḥətle ḥa ḥa hul ḥamši, qṭilile. Lə mnababbe ʕal iḏe.
218. Tloṯ saʕat, qṭile ḥamši.
219. Ḥəlle u babo di kačke: gmitaləf aʕ ʕasekərayḏe w kḥoyər: i darbo du sayfayḏe ġadar gmuḥela w ferəs yo, pelawan yo ʕal ḥaṣe du səsyo, zayəʕ mene ġalabe, magəble mene.
220. Madʕalle ʕal aq qabayəlayḏe, d kətwayye aʕme, omər: "Uno, latli ḥaq aʕlayxu, ya ann abnayḏi! Bale uno gnuḥatne."
221. Naḥət u šex w rawəx ʕal i səstayḏe kḥel, a tre ʕam ḥḏoḏe mḥalle b darbo du sayfo.
222. Madʕalla li kačke m laxalf, məlla: "Ya zʕuro, ya abre dad dəžmən! W yawma rḥəmli i gawruṯayḏux w gmaṭyallux.
223. Ksaymono heviye m aloho w menux, ki ḏ̣arbo l babi lo muḥatle!"
224. Madʕalle lu kuruko, məlle: "Qay?" Məlla: "E, kan d əmmallux "qṭal babi!", ramḥəl luxat ste aṯto lo kuyono.
225. Gəmfakrət i naqqayo b ruḥux, gdəmmət, alo madam, maqṭela u babo d ruḥa w məlla "qṭale!", ramḥəl gəmsammoli ste.
226. Uno ʕal u gumanano kəmmalux.
227. Kəḏʕət, uno barṯe d aṣil no.
228. Makəmli foṯe aʕmux w bu sabab d kəthat gawro mnaqyo w ferəs ʕagid, rḥəmli i ferəsiyayḏux, aṯino aʕmux. Walakən ġer maqṣad latli aʕmux."
229. I naqqa d məlla li kačke, madʕalle lu kuruko, omər: "Aḏəʕno, d kəthat barṯe d ḥalal w šaṭər w fahəmto."
230. Mədde l iḏe d ḥḏoḏe, lu zʕuro, lu babo di kačke, w rawixi ʕal as səstoṯo ste naqqa ḥreto.
231. Mḥalle baǧ ǧaridat b darbo du sayfo. U kuruko šqile fəra mu babo di kačke.
232. Tloṯ kore maḥatle u sayfo ʕal qḏole, u babo di kačke komər: "Nḥar! U nḥorayḏi ṭaw mu fyošayḏi yo, bi qabilaṯe qum tralfo nafare w ḥamši qṭile w Ḥasan w Ḥusayn, a tre ferəsinayḏi, qṭile.
223, Qšəʕlux ʕayni w ṭrelux meni, u nḥorayḏi l uno ṭaw mu fyošayḏi yo!"
234. U zʕuro madʕalle aʕle, məlle: "Lo kuyo haṯe bak kaynat! Məqqayəṣ duwena dəžmən ʕam ḥḏoḏe, b ḥarayto xliṭ ʕam ḥḏoḏe.
235. Lo kowe, d ubeno afto buxat l xaṭər d ʕayne di kačke."
236. Məlle: "Ya zʕuro! Uno kəmfakanno, d kəthat hat malaxo mi šmayo! ʕAǧab, tralfo nafare lo zayiʕo ʕaynux, d kḥuzatte b ʕaynux? W d mǧaraḥlux Ḥasan w Ḥusayn, d mafərlux iḏoṯayye?
237. Hano malaxo hat! ʕAǧab ma tralfani ḥa lə kḥokəm buxar darbo d sayfo. Wa la darbo d rumḥo? Kəmfakanno, d kəthat malaxo mi šmayo."
238. Madʕalle lu zʕuro, məlle: "Uno latno malaxo, ḥaša! Hanək ax xudome di alohuṯo ne.
239. Walakən uno abre d Šex Slayman no. Babi ḥukamwo ʕal i qabile daʕ ʕAnəza w kətwo ġalabe rabe rəbwoṯo taḥt iḏe w šex mnaqyo wo.
240. Hat ste kəḏʕət buwe. Ḥatta b iḏux qṭilux, nḥəllux. Huwe w šawʕo, aš šawʕo aḥunonayḏi."
241. I naqqa d məlle hawxa, madʕalle l babo di kačke aʕle, məlle: "Ašər, kubaʕno menux b ḥubo, d əzzux m gabi, m qul ʕayni!"
242. Madʕalle lu kuruko omər: "Mən yo i ḥubayḏux, d kəbʕət?"
243. Omər: "Kubaʕno menux, d mbayḏ̣ət foṯi w duʕanno li qabilayḏi w lu kursiyayḏi, d mičəkno bayn aʕ ʕašayər, d kətne ʕayəd diḏi, w d l əmmi, mawballe i barṯo b tworo d lebo aw b tuhzimo.
244. Kəḏʕət, gabayna u tuhzimo ʕaybo yo. Qabaḥa rabṯo yo.
245. Mamafi məblolux w haw kowe čara menux, balki aloho aʕmux yo. Kubaʕno menux ṭalbe."
246. Madʕalle lu zʕuro aʕle, məlle: "I ṭalbayḏux mən yo?"
247. Omər: "Kubaʕno menux alfo gamle ḥəwore w naqdo di kačke w bəṯr gduṯena l ḥḏoḏe bi arʕaṯe, d kətna yatiwe ʕam ḥḏoḏe.
248. W bəṯr maṯe kubaʕno menux mo səsye w mo səstoṯo, kulle dowən Kḥel, more d waṯiqa.
249. W kubaʕno menux alfo ʕwone ḥəwore, dowən hawiye, w kubaʕno menux bəḥwore w kubaʕno menux bu yuqro di kačke dahwo."
250. I naqqa d məlle hawxa lu babo di kačke, maḥatle lu kuruko iḏe ʕal ʕayne, ʕal qarʕe, məlle: "Maqbanno hani kulle. Kulle kmaqbannən ʕal qarʕi. W kətlux ṭalba ḥreto, mar!"
251. U babo di kačke məlle: "Lo! Aloho mbarəx aʕlux! W kubaʕno, i kačke d əṯyo l iḏi b samaḥa."
252. Qayəm i kačke mhalhela, məlla: "L ḥamdəlla d azze u šarrano bayn at tarte qabayəl ʕašayər rabani! W naqqa ḥreto, d lowe šarr w mibəz admo ʕal foṯi."
253. W azze u babo di kačke, nšəqle bayne ʕayna w ṭləbla xaṭər mene w nšəqla iḏoṯe w daʕiro m gabe.
254. Marwxole b ḥusn w rəḏ̣a w huwwe foṯayye lu ṭuro d ʕAbdulʕaziz.
255. I naqqa d maṭən lu ṭuro d ʕAbdulʕaziz, qəbli du ṭuro ḥzele nawale ʕaməqto w ḥzele raḥyo biya. Kito tarte kačkat šafire, mxamle w gawre l ḥəḏorayye lə kḥoze w la bašar kətwo tamo.
256. Mətʕaǧable lu kuruko, məlle: "Ya rabbi, hani əns ne aw ǧən ne aw mən ne hani?"
257. I naqqa d məlle hawxa, ḥḏo mak kačkat manṭaqla, məlla: "Ya, farəs! Ya ʕagid! Mqadmət laf arke, gdəmminalux, u kloyayḏan darke m mən masale yo."
258. Mqadamle lu kuruko, məlle: "Mən yo?" — Əmmo: "Ašər, aḥna tarte kačkat, kḥuzatlan, ʕumrayna ḥamməš w ʕəsri taqriban w ksaymina, lə ksaymina, d mafitina ruḥayna mi raḥyaṯe, lə kqədrina."
259. Madʕalle lu kuruko, məlle: "U sabab mən yo?" Omər: "Ašər, kit ḥa harke ʕabd rabo. Kibe xəd gomušo, kile bi baxčaṯe bayn ad dawmani, ṣafro koṯe, kḥoyər bu ṣabaḥayḏan, walakən lə gəmqadəm lu ʕərḏ̣ w namusayḏan. W ʕaṣriye koṯe naqla w ṣafro naqla."
260. Məlle: "Qay lə gməqṭəl u zlamano?" Madʕalla li kačke, ḥḏo mənayye, məlla: "Tux! Ḥzay, b feme du gubano mə kito? W bəṯr məǧġəl aʕmayna!
261. Ašər, gmətʔasfina aʕlux ġalabe, ki d oṯət w d məqṭolət w dowe ʕal foṯayna, foṯo kumto."
262. Mqadamle lu zʕuro l feme du gubo, lat tarte kačkat maʕlalle i farše b ḥaylo, ḥzalle, ḥzalle, ki ǧamǧamyoṯo, hən qadim ne w hən ḥaṯe qṭile.
263. Məlle: "Mətʕaǧabno, hani man qṭilile?"
264. Madʕall l ḥḏo mak kačkat, məlla: "Lu ʕabd qṭilile."
265. "I məʕnayḏa mən yo?" Əmmo: "Man d oṯe, ṭulablan, koṯe, kquṭelən. W lə gəmqadamlan stene w kṭurelan hawxa bu ḥalano yaṣire.
266. Kətwolan emo. W babo w aḥunone w nošo. Ġalabe rabe rəbwoṯo harke. Kulle qṭilile.
267. Mu sababano aṯi ġalabe malfone w rabe fursan, mḥalle bu sayfo buwe, lo qadiri aʕle."
268. Məlle: "Qay lo qadiri aʕle?" — "Mu sabab", 	— əmmo, — "mḥaršo yo w farzlo lo kəzze bu ǧasadayḏe."
269. I naqqa d madʕalla li kačke dawxa, u kuruko məlle: "U darmonayḏe gabi yo."
270. I naqqa d məlle "u darmonayḏe gabi yo", ak kačkat mərre: "Haka hawxa yo, d maxləṣatlan, waʕd ʕam aloho w aʕmux, ayko d obət foṯayna, aʕmux na. Yalənəz d maxləṣatlan mi ʕubudiyaṯe du dulumano."
271. Məlle: "Qumu! Meqəm d oṯe w uʕdo aʕlayna ṣafro yo, gḥəftinale nuqro, tloṯo mətrowat mrabaḥto.
272. W mʕawnitəlli! W mamṭeli ḥḏo aʕmi stene, kila hone kliṯo si Ṭayḥayḏi.
273. W gduṯena ann arbʕotayna, gḥəfrina w gsayminale i nuqraṯe w maḥtina qayse ʕəl mena, rafiʕe, w ʕafro ʕəl mena.
274. W i naqqa d oṯe qum ṭwaḥte d yawmo, hatu mhalheləlle ʕašan, lašan d ḥoyər bixatu, d lo ḥoyər qume!
275. W gdoṯe, gmičək bi nuqraṯe w maqlbina w ʕafro aʕle w gməfṭəš bu ʕafro, gxəlṣina mene w gḥuzetu ḥaye i naqqayo ḥaṯe aʕmi."
276. Səmme u ʕamalano w aydyan aṯi u ʕabəd m ṭwaḥte d yawmo, mhalhalle lak kačkat.
277. I naqqa d mhalhalle, ḥəlle bənne, məlle: "ʕAǧab ʕuǧabno, qay kul lalyo lə gmhalhilitulli ġalabe, adyawma kəmhalhilitulli ġalabe?"
278. Madʕalle lak kačkat, əmmi: "Adyawma aṯilan fṣiḥuṯo w kef luxat ġalabe w qṭəʕlan u amalayḏan mam morayḏan, mam moroṯayḏan w balki i qəsmayḏan aʕmux yo. Mu sababno fṣiḥina ġalabe aʕmux."
279. I naqqa d mqadamle w mḥalaqle raġle, twiri aq qayse rafiʕanək w ʕabər bi nuqro. W maqlabbe u ʕafro aʕle w fṭəšše tamo.
280. U kuruko ḥəlle bab baxčat w bab bəstone w mi dəlmiye du ʕabdano nošo lo maǧrewo uṯewo la dkoṯanək.
281. Ḥəlle, omər: "Ṭaw me d fayəšno harke layto w d uxanno, u rabəʕ, d kit harke, w ab bəstone, d kit harke, wann ilone, d kit harke, u ṭaw m kulle yo."
282. Mu sabab d kətwole lu ʕabdano ḥamšaḥṣar qaṭʕe d ʕeze w ʕwone.
283. Hani, hənne, ar ruʕyaṯṯe, d marʕanwulle, w nošo lo maǧrewo mqadamwo, muḥewo ʕal u talanayḏe.
284. W əzzewo, i naqqa d tamwo aʕ ʕeze aʕle, šuqalwo bu zor, bu sayfayḏe šuqalwo mu ʕulmo w mamṭewo l gabe. Nošo lə mǧasarwo aʕle.
285. I naqqa d məlle hawxa, qayəm, ǧġile ʕam aṯe, d mahzəmole, məllela: "Gədfayšət gabi harke bu rəḏ̣a, bu ḥusn?"
286. Əmmo: "Uno lanno ṭaw menux. Ayko d əzzux, uno aʕmux no."
287. Qayimi, yatiwi ʕam ḥḏoḏe.
288. Qayəm u zʕuro, azze, mhalaxle məqdar d tarte saʕat, azze bayn aʕ ʕarab, kəmmənne əšmayye Ǧbur, mqadamle su šexaṯṯe.
289. Omər: "Ksamno raǧa m aloho w menux, d obatli ḥa malfono, fahomo du kṯowo.
290. Kətli harke maqṣad, d aṯino buwe, w kubaʕno, d maḥǧəlatli."
291. Məlle: "Mən yo u maqṣadayḏux?" Omər: "Ašər, kətli tloṯ niše harke bu ḥasab di šariʕa, gəmnakaḥnən aʕli, kubaʕno, d ubatli malla."
292. I naqqa d məllele hawxa lu šex da Ǧbur, u šex da Ǧbur omər: "Gdubenolux." W lə mšayele mene, məlle: "M ayko hat?"
293. Mamṭele u malla, marwaxle ʕal səsto w mhəlle a tloṯ aʕle.
294. W fayəš u zlamano tmonaḥṣar əšne bu mawqəʕano bi raḥyaṯe w hawile arbaḥṣar abne: tloṯaḥṣar mat tarte w ḥa mi qamayto lḥuḏe w bas.
295. Yawmo may yawmo bi fərṣaṯe, d kətyo ba tmonaḥṣar əšnani, səmlele sayfe d tene. W marfewo an naʕime b ḥḏoḏe, ḥoze, ayna kqodər ʕal ayna.
296. W ḥəlle walxalaṣ ḥzele: u abro, d mamṭele di qamayto, d mahzəmole, ġləble a tloṯaḥṣar ḥrene.
297. Məlle: "Ya, i naqqa dowe d maṯno, gdubenux u muhrayḏi w u sanad w i maḏ̣baṭa di šuxitiye, hat gdoṯət b dukṯi. Hani lə gmanfʕiline.
298. I naqqa d məlle hawxa, omər: "Ašər, babo, kan uno, d ṭorət meni, b ṣulḥ w ənsaniye kubaʕno menux, lo b ǧabriye. Mu sabab d kəthat babi, walaw d luwatwo babi, uno, a tloṯaḥṣarani aḥunone gquṭannowolən."
299. Məlle: "Qay abri?" Omər: "Hani lo kowe mənayye lo gawruṯo w lo talan gmamṭən w lo koṯe mənayye maḥwo d sayfo w lo mede.
300. W mu sabab d kətwayye ann emoṯaṯṯe dalil, taḥt i ḏ̣ulmiye nafiqi m sidux, ʕayne twərto.
301. Amma hat abre das sabʕe hat w emux mas sabʕe yo."
302. Bəṯr ma tmonaḥṣar əšne qayimi m tamo w səmme raḥil, rawixi ʕal ag gamlaṯṯe w mawbele u ṭaršawo, d kətwo, w mawbele foṯe yalla! D əzze lu bayto, d aṯi mene meqəm.
303. Mqadamle, b imomo kulewo w b lalyo malaxwo. Mqadamle li dukṯo, d gmoṭe li kone, d meqəm d aṯi mena lu baytayḏe u qamoyo.
304. Məlle: "Ya ann abnayḏi, klawu harke w abri u naʕimo ṭro noṭər, u sayfo b iḏe, i rumḥo b iḏe.
305. Ṭro noṭər ʕal aḥunonayxu lawo, uno gəmqadamno, d ḥuzeno, kit dəžmən b qamuṯayxu, lo."
306. Madʕalle lu zʕuro naʕimo, məlle omər: "Ya bab! Hat lḥuḏe? Kowe d əzzux?"
307. Omər: "Abri, ġamo layto. Yaʕni tarte daqayəq, ḥamməš daqayəq nahaye, gduʕanno naqqa ḥreto aʕlayxu."
308. Mqadamle li kone i qamayto w əlla kḥoze xort šafiro, ʕayne kome, nqiše, u sayfo qume, kile kmakrəx bi oda du babo d ruḥe.
309. Amma u babo, d mqadamle, l aḏəʕ, u abro yo.
310. W ʕabər taḥt i kone, i kone b arbaḥṣar stuwan.
311. Lo šlomo drele aʕle w lo mede. Yatu qm i tfayo, d ksaymi i qahwe.
312. Aṯi u abro, d kətyo bu bayto, hano, d lo kuḏaʕle, d kətyo u abro, hulele fənǧan d qahwe w mḏ̣ayafle ḥreo w da tloṯo.
313. I naqqa d mḏ̣ayafle da tloṯo, u babo du kuruko məlle: "Demak ki uno dəžmən no,
314. Bu sabab d kit gabayna, bi qaʕəde daʕ ʕarab, u ḥa, d ubele tloṯo fəneǧən, kḥəšwile dəžmən."
315. Mfakalle lu babo, məlle: "Hano, ya rabbi, ʕaǧab aṯti, magwalla bu zlamano? ʕAǧab abri yo?
316. Aw i naqqa d daʕənno, d ṭləbli xaṭər, kuḏaʕno, i aṯtayḏi ṭʕənto wa.
317. Hama hano u abrayḏi yo am latyo u abrayḏi?"
318. Bu fəkrano kəmqaləq, kmaqləb, kmaṭrəṣ fu fəkr diḏe w ǧġaliye lə gməǧġəl ʕam u zʕuro.
319. W kḥayrət bu zʕuro, kəmmatle, foṯo alyaq mene bi ʕašire kula layto w arbabtər mene layto w farəs, u admo gnoqəṭ m ʕayne.
320. Madʕalle lu babo du kuruko məlle, bu fəkrayḏe məlle: "Haka hano u zʕurano, ramḥəl d qoyəm, hano, heš arbabtər mu zʕuro naʕimawo, d mamṭeli d mu tuhzimo yo.
321. W kan dowe u gawro d aṯti, waʕd d aloh gquṭaʕno qarʕe!"
322. Mqadamle, məllele lu zʕuro, məlle: "Ya ʕammo! Hat m ayko hat, falgo du lalyano koṯət?
323. Mbarbzo i ǧivate w nošo l ḥeḏori layt.
324. W uno more d dəžmən no, aš Šammar dəžmən diḏi ne, Yawər ʕAǧil, dəžmən diḏi yo, hat šuġlux mən yo harke?
325. W kubaʕno menux raǧa. D əmmatli, m ayna qabile hat maʕ ʕarab."
326. Madʕallele lu zʕuro, məlle: "Uno lo kumannolux, bas kətli sər d məǧġanno w bəṯr."
327. Mqadamle laf i emo d ruḥe, məlle: "Ya ʕAliya!" Əšma ʕAliya wa.
328. Məlle: "I gamlayḏan ʕaǧab maṣəlləx raġla lo?"
329. Madʕalla li emo aʕle, məlla: "Abri, ašər maṣroli, kəmmono."
330. I naqqa d məlla hawxa li žənəke, ṭruyo i emo, omər: "Alo, kḥanno bi gamlayḏan, u ġaḏ̣ab d aloho kqodəḥ mena.
331. W lo koḏaʕno, aydarno samno.
332. I gamlaṯe, kquṭannola, gdəmmi, u ʕulmo m mən? W lo quṭannola, hayiǧo w ftəḥla ʕayna w lišona b fema aʕli, kəbʕo d bəlʕoli."
333. I məʕna: ʕal u babo d ruḥe umarwo.
334. Mqadamla l ʕAliye, i emo, bu čit di kone, ḥəlla hawxa: kile ḥa, daqne ḥəworo, w ḥəlla, məqqa d ḥəlla, əmmo: "Hano gməšbəh u gawrayḏi yo, bale lakən i sowuṯayḏe lə gmitašbəh."
335. Marke larke mfakalle, məlle: "Mə gdumannole? D umanno ʕammo aw gdumanno ḥolo, mə kəmmət?"
336. Əmmo: "Izux, abri, malle! Malle, mar: "Ašər, kətlan ḥa dəžmən. Kul naqqa koṯe larke falge d lalyawoṯo, bəṯr me d mbarbzo i ǧivate.
337. Ḥur l katfe čappiye. Haka ḥzelux šamo, kiba, xəd ṭawʕo, ʕal katfe i čappiye, mar: "Qum marke, lə gquṭlinalux w waʕd ʕam aloho w aʕmux lə gquṭlinalux! W bas.
338. W kan d luyo ʕal katfe i čappiye i šamayo, i ʕalamayo, ḥətle dawšak, ḥətl dawšaka w makreme! Haṯe i ʕalamayḏan hawxa yo.""
339. Azze u zʕuro, mqadamle lu babo d ruḥe, məllele: "Ya ʕammo! Marḥaba!" Omər: "Marḥaba!"
340. Omər: "Ašər, al w masale hawxa yo. Kətlan dəžmən, koṯe falge d lalyawoṯo, bəṯr me d mbarbzo i ǧivate, w koṯe, w aḥna, i ʕadayḏan daʕ ʕarab, lo kowe, d qəṭlina u daxil. U ḏ̣ayfo lo kowe, d qəṭlinale.
341. Bas ksamno raǧa menux, d maḥwatli katfux i čappiye, bu sabab d kətlan ḥa dəžmən, kul naqqa d koṯe larke, i ʕalame du dəžmayḏan ʕal katfe i čappiye šamo, kiba, xəd ṭawʕo."
342. Lu babo madʕalle aʕle, məlle: "Ašər, uno, kit b katfi, kumanno."
343. Ftəḥle katfe w ḥzele i šamo.
344. U zʕuro madʕalle ʕal i emo, məlle: "Ašər, ḥzeli i šamo."
345. Mi fərḥuṯayḏa i emo, ʕAliya, məlla: "Abri, hawo babux yo.
346. W hani tmonaḥṣar əšne mvayəʕ bi ġərbe. W səmlan alfo kore u laḥmayḏe, i mʕaziyayḏe. Nšaq iḏe w tuxle b rəḏ̣a!"
347. I naqqa d məlla li žənəke, hawxa d šaməʕ u babo du kuruko, b fṣiḥuṯo qayəm lu abro, omər: "L ḥamdəlla, d msəklux, ya abri, dukṯi w lo xayibo i dawmo du šuxitiyayḏi."
348. Omər: "Abri, fuš harke! W kit aḥunonux, d mamṭeli, tloṯaḥṣar, arba	ḥṣar abne w kətli tloṯ niše.
349. W ṣafre d qudumto, awwəl d nofəq u yawmo, rwax ʕal u səsyayḏux, izux, qṭaʕ l qamuṯayye w uno gdumannulle: "Kaṯənxu! Ġazu!"
350. Ḥur, abri, lo muḥatte darbo du qaṭlo! Bas, hah! Hedi hedi! W gmawṣeno l aḥunonux ste hawxa.
351. Gḥuzeno, ayna ḥa mənayxu kqodər ʕal u ḥreno!"
352. Madʕalle lu abro du bayto, məlle: "ʕAǧab, baynoṯayye ma ḥa mənayye farəs?"
353. Omər: "U farəs, d kətyo šuǧaʕi w quwatli, hano, u abro, d ʕAmša yo, d mahzəmoli m dad dəžmən yo.
354. ʕAynux aʕle, d muḥelux darbo du qaṭlo! W a ḥrene lo! Lo zayʕət mənayye!
355. Hawi foṯe d qudumto, u zʕuro rawəx ʕal i səstayḏe w barəm bi dukṯo, d mʕašallele lu babo, w hano daʕər laf an naʕimayḏe.
356. Awwəl d ḥzele, mqadamle lu babo lan naʕime, u abro d ʕAmša məlle: "Babo ayko wux?"
357. Omər: "Abri, azzino harke l qamuṯan, mǧasasli, ḥuzena, d qoṭəʕ l qamuṯayḏan, gġudallan. Laǧan hawxa azzino."
358. I naqqa d məllele u xabran w əlla kḥoze u zʕuro, qarʕe du suwari, kile qum gər naʕimo w məlle lu babo, məlle: "Babo, ašər kḥuzeno, hano ǧasus yo, kaṯi d moḥe u talanayḏan."
359. Omər: "Abri, dowe ḥa lḥuḏe w ʕaṣro w ʕəsri w mo w maṯe, luno w luxat lə kmakfən. Qay gzayʕət?"
360. Omər: "Haka dowe aloho aʕmayna, išalla lə gzaʕno."
361. I naqqa d mqadamle u abrayḏe, d kətwo bu bayto aʕlayye, w b ġadab hǧəmle rišayye w grəšle u sayfo, mqadamlelən.
362. Məlle: "Ya ḥayyaykum alla, ya ʕarab!"
363. "Aṯino lu ḥarbaṯxu w kubaʕno u farəsaṯxu, i šuǧaʕiyaṯxu, u quwatliyaṯxu man yo, ta d nuḥatli!"
364. Madʕalle abre d ʕAmša, məlle: "Uno gnuḥatnolux w hani kulle boš w lo babi stene, sabab babi azze bu ʕumro.
365. Uno gnuḥatnolux. Kan ġləblilux, gšuqanno menux i səstayḏux, u sayfayḏux. W gəmyaṣannolux, gəmqayadnolux gabi, hul d nufaqlux more.
366. W kan hat myaṣarluxli, u ḥalalani qumux, ḥamšaḥṣar qaṭʕe d ʕeze w ʕwone, kulle luxat."
367. Omər: "Tamam!" — "Maqbelux?" — Omər: "E!".
368. Naḥiti l ḥḏoḏe a tre w hani ḥrene kəmfarǧi aʕlaye.
369. Mədde las sayfe, d moḥən ʕal ḥḏoḏe, u zʕuro, abre d ʕAmša, i naqqa d gmoṭe u sayfo lu qḏolo du zʕuro, d kətwo bu bayto, kobəʕ d moḥe ʕal qḏole, gmadʕər ʕal u babo, komər: "Babo, ašər, admi groṯəḥ ʕal u zʕurano ġalabe w ham iḏi lə kʕuḏo ʕal u sayfo, d muḥenole."
370. Tarte da tloṯ kore ġləble, abre d ʕAmša ġləble, d kətwe bu bayto.
371. Omər: "Abri, bas! Hano aḥunux yo w laǧan u taǧrib məlli, ḥuzena, ayna kqodər ʕal ayna!
372. Ya abri, hat nafiqət farəs ʕal du bayto stene w u bayto maʕməro yo.
373. De qumu, rwaxu ʕal ag gamlaṯxu w ʕal as səstoṯaṯxu w zano lu bayto!"
374. Maṭi lu bayto w ḥzela l ʕAliye, i aṯtayḏe i qamayto, mhalhela w aṯi kef diḏa, əmmo: "Əlḥamdəlla u šukur, d ʕamər u bayto w xəd meqəm!" W aṯən aʕ ʕašayər kulle, fəṣḥa gabe səmme.
375. W bəṯr maṯe u abrayḏe u naʕimo mfakalle ḥa yawmo, məlle: "Babo mwaʕadlux aʕmi, məllux: "U yawmo, dowe d maṯno, gdowət b dukṯi šex.
376. W qul aʕ ʕašayər kumannolux bu waʕd d aloho kubatli uʕdo i šuxitiyayḏux w u muhurayḏux w i maḏ̣baṭayḏux w lo kubatliyo uʕdo, kquṭaʕno qarʕux."
377. Məlle: "Abri! Lo kowe w uno saġ w aʕ ʕašayər lo maqbeli."
378. Məlle: "E, hawliyo hadiye w gmadʕannuxyo, ki ramḥəl aḥunoni u muhur d lo šəqlile menux!"
379. Hulele w madʕallele, yaʕni i məʕna: mwaʕadle.
380. Bəṯr maṯe omər: "Babo!" Omər: "Mən yo?" Omər: "Kḥuzeno, hat mamṭelux emi b ǧule d kačkat w səmlux ruḥux ṣənf d kačkat. Uno lə kmaqbanno i gawruṯaṯe, d simolux.
381. U fəʕlano kule, d səmlux, lo ṭowe gabi qərš."
382. Omər: "Abri, aydarbo?" Omər: "Ašər, uno gəzzino. B ṣəffe d gawruṯo gəzzino w b ǧule d gawruṯo gəzzino w ǧabranan gəzzino su ʕammo d emi w kətle barṯo, ġalabe muḥsine šaməʕno w gəzzinola, b gawruṯo gəzzinola."
383. Omər: "Baʕ abri, d saymət haṯe, gmbayḏ̣ət u šarafayḏan.
384. E, ḥəlonux ne, amma u darbo dowe dəžmən ne.
385. Sabab d qṭəlle babi w aḥunoni, ham ḥayf yo."
386. Madʕalle lu kuruko omər: "A babo!" Omər: "Mən yo?" Omər: "Hawli u sayfo naʕimawo, d gmitaḥət taḥt i ʕabaye, nošo d lo ḥuzele, w hawli baġalṯo, d nošo d lo rawəx aʕla, duyo pise yaʕni, ḥaša!"
387. Qayəm, rawəx ʕal i baġalṯayḏe, ṭləble xaṭər mu babo w mi emo, mi ʕAmše. W hule foṯe.
388. Faqaṭ ʕAmša l əḏʕowa, gəzze s be babayḏa.
389. W rawəx ʕal i baġalṯo pisayo.
390. Maṭi l darbo, ḥzele ḥa, ḥaša məṭərbi, məlle: "Hano, mə galdo aʕmux?"
391. Omər: "Ašər, galde d taʕlo yo." Omər: "Šqulux lera d dahwo, hawli u galdawo!"
392. Hulele lera d dahwo, omər: "Mə ḥaǧe yo u galdo du taʕlo lə kṭowe lera, ya aḥuno?"
393. Omər: "Hat, mə ḥarulux? Hat hawliyo, šqul i lera!"
394. U məṭərbi hulele u galdo b iḏe w huwe šqile i lerayḏe.
395. W hawo azze w hano ste mḥele ʕal u darbayḏe.
396. U galdo səmle tarte parčayat, maḥatle parčaye mene ʕal qarʕe, makəmle ṣalme b ḥḏo naqla komo.
397. I naqqa d makəmle foṯe b šḥar, maḥatle sawke, d kətwe šafiro — e, kəmmatwole, xd u tel du ṭambər — čəkle taḥt i ʕagalayḏe w mhalaxle.
398. W mədde d šawʕo yawme kəmhaləx bu darbo. 
399. W əlla maṭi saḥ ḥəlonayḏe, ḥzele, ke kit kone barayto du ʕammo di emo.
400. Azze duz doġri, čəkle ruḥe bayn ar rəšwone.
401. W man d ḥzele, muḥewole tafke, bu sabab briṯo ḥemo we, uṯewo u reḥo du galdo.
402. W nošo lo ḥarwo buwe w mapsiwole bayn u ʕulmo w čəkle ruḥe naqqa ḥreto tamo w fayəš.
403. Hul ʕaṣriye huwwalle muklo d arʕe dam mabbaxiyat, u muklo dowe yaqiḏo, lo munasəb, u mede, d fašwo qm aṣ ṣəferi, ubiwole. W mdayalle tamo mədde d arbʕi yawme bayn ar rəšwonanək.
404. Bəṯr mayo lu babayḏe mšayaʕle ǧasus, məlle: "Izux, ḥzay! Abri, ʕaǧab ayko fayəš? Izux saḥ ḥəlonayḏe tamo w fatəš! W haka ḥzelux, malle, mar, mə ksaymət harke? W itux xayifo, babux kqurelux!"
405. Mšayaʕle u qaṣəd, maṭi l feme di kone, i naqqa d ḥzele lu zʕuro, aḏəʕ, hano mi qabile du babo yo. W qrelele, məlle: "B šlomo aṯət w l mən aṯət?"
406. Madʕalle aʕle, məlle: "Ašər, aṯino. L babux məlle: "Ayko d ḥuzatle, ṭr oṯe lu bayto!""
407. Omər: "Hoo? Koyo u waʕd d uno d mwaʕadli w koyo u mede, d məlli l babi, w lo səmli? Bale izux, malle l babi: "Ṭro mamṭe tralfo suwariye, as sayfaṯṯe b iḏayye, ar rəmḥaṯṯe aʕmayye w ṭro d moḥən ʕal u ṭarš w talan d be ḥəloni w gḥozət i naqqayo i darbo d abne, dab babe mə šəkəl gduyo!"
408. I naqqa d məllele hawxa lu zʕuro, u ǧasus mhalaxle w ṭləble xaṭər mene.
409. Maṭi su babo, u ǧasus məlle: "Hawxa məlleli. W mwaʕadle lu abro, məlle: "Haka d lo mamṭət a tralfo w d l oṯət, iḏa d duʕanno, gquṭaʕno qarʕux stene. Hawxa məlleli."
410. Omər: "ʕAl baxti, d l əzzino w d lo muḥeno, u talan danək dad dəžmən gduweliyo bala.
411. W d qoṭəʕ qarʕi, way! W d l əzzino, way!"
412. Qoyəm hano, u babo, bəṯr me d šaməʕ i ǧġaliyaṯe, dertər d yawmo maqəmle tralfo suwariye aʕme, kulle mnaqye, b sayfe w rumaḥ w azzən d moḥən ʕal u talan daḥ ḥəlone du zʕuro.
413. Mhalaxxe qunaġ d šawʕo yawmo da tmənyo, mḥalle foṯe d qudumto ʕal u ṭarš daḥ ḥəlone du zʕuro lə ṭralle, ṣafuro qm ak konaṯṯe, məblənne kulle.
414. Ḥəlle lu šex, lu ḥolo du kuruko, drele hawar w haydan ʕal i ʕašire. Nafəqle ḥamšalfo l qamuṯayḏe.
415. Mḥalle b ḥḏoḏe, qṭili ġalabe m ḥḏoḏe.
416. Me d ḥəlle, maʕlele qarʕe bayn ar rəšwone, hawi talaf baynoṯayye ġalabe w kḥoze i rumḥo, d gmoḥe u babo, w kḥoze ann aḥunonayḏe a tloṯaḥṣar, mede namus lə gnofəq mənne, əlla mu babo lḥuḏe.
417. Hamma maʕlele qarʕe naqqa ḥreto, ḥəlle bi xaṣraṯe ste du šarq, ġləbbe u babo w kəbʕi d šəqli u ṭarš mene.
418. Madʕalle qarʕe bi xaṣra du šamal, ḥəlle: kəqṭil ġalabe maʕ ʕasəkər du babo. Talifi ġalabe.
419. Alfo mḥarbiwo w alfo qəlʕiwo u sawalano kule.
420. U ḥolo, d kətyo gabe, i naqqa d ḥəlle, mawballe u ṭarš, malḥaqqe w mhalhele lu šex, u ḥolo du zʕuro, məlle: "Qṭilan mənayye ġalabe w hǧamu aʕlayye w bramu ann arbaʕ qərnawoṯo aʕlayye!
421. U ḥolo, d kətyo gabe, i naqqa d ḥəlle, mawballe u ṭarš w malḥaqqe w mhalhele lu šex, u ḥolo du zʕuro, məlle: "Qṭilan mənayye ġalabe w hǧamu aʕlayye w bramu ann arbaʕ qərnawoṯo aʕlayye!
422. Balki mḥaysənnanne yaṣire w šəqlina u talano aydan mənayye, d lo fayšina bi nəkfuṯo!"
423. Hani kulle azzənwo lu hawar, fayəšwo an niše lḥuḏe bi kone du šex.
424. Qayəm i aṯto du šex, əṯyo məḥyo bal lakmat du zʕuro, d kətyo bayn ar rəšwone. Əmmo: "Mə ksaymət harke? Gawro lo fayəš ḥəḏorayna.
425. Latyo ʕaybo aʕlux, ʕal babux? Yatumo! W reḥux qṭilelan, mu reḥano diḏux, reḥe du galdano, d koṯe m qarʕux, kačal!
426. Qum hat ste, mətfək! Balki muḥallux rumḥo mede, d xəlṣina menux!"
427. I naqqa d məlla hawxa li aṯto du šex, i barṯo du šex mqadamla.
428. Məlle: "Ṭray mene! Hano faqiro yo, yatumo yo, kačal yo. Lo koṯe mene ad darbani, d kəmmət!"
429. W li kačke ḥəlla hawxa: kile sawko m diḏe nafəq taḥt i čafiye, i ʕagalayḏe, kəmmatle ʕayn, u tel du ṭambur yo.
430. Nafəl leba bu kuruko ġalabe w ḥəlla bi awəre d bayn ʕayne, kqodəḥ nuro.
431. Li kačke frəqla buwe, ki hano gawro tamam yo w maxṣuṣ, maḥatle ruḥe bu ḥalano. W grəšle u galdano, d nošo d l uḏaʕle.
432. Qayəm i kačke, məlla: "Hama, ya kačal, qum! Izux, mətfək m foṯayna w balki muḥallux rumḥo tamhone, xəlṣina menux mu reḥano! U mede, d məllalux emi, qum! W me d daʕiri u šex w d ḥuzallux harke, gquṭelux. Ksaymono heviye menux, qum!"
433. Qoyəm, mamṭalle i baġalṯayḏe, d meqəm rawəx aʕla, huwwalle ḥaṭro b iḏe w tloṯ kore marwaxla li baġalṯo, a tloṯ kore maxṣuṣ madrele ruḥe li arʕo.
434. Məlle: "Uno, lo koṯe meni, d ruwaxno, uno zlam kačal no w kayiwo no w ṭrawu meni laǧan aloho!"
435. Mərre: "Aḥna kəbʕina asasan, d mətfokət marke, d məqṭolət.
436. Elo lu reḥano qṭilelan."
437. I naqqa dann arbaʕ rawəx, qaləb u gər, u təl. Naḥət bi nawale, ḥəlle qamuṯe, ke kit ḥa qṭilo w səsto kḥel kila kəzza, əṯyo l riše di lašayḏe.
438. Məlle: "ʕAl baxti ṭaw mano layt!" Rawəx ʕal i səstayḏe w šqilele i rumḥayḏe du qṭilawo w mədle lu sayfayḏe w nafilux bayn as suwariye!
439. I naqqa d nafəl bayn as suwariye, ḥərre laʕ ʕasəkər du babo, ki kaṯi ḥa, kəmmatle, malaxo yo.
440. W mḥele bənne w hul d maṭi lu babo. Qrele aʕle tloṯo qole. Məlle: "Babo!"
441. Omər: "Mən yo?" Omər: "Uno no, d kətwi bayn ar rəšwone, uno abrux no. Uno abre d ʕAmša no.
442. Ḥa, aloho məryo! Gmadʕərət u talan, gmadʕəratle w, lə gmadʕəratle, b waʕd ʕam aloho lə kṭureno ḥa ʕal i raġlo! Kef diḏux yo!
443. Uno aṯino larke, d samno namus.
444. W kit maṯlo, komər: "Axul u laḥmo, i malḥo du kufuro w maǧbur at ggəršət u sayfayḏe.
445. W aydarbo dowe ḥəloni ne w kubaʕno, d madəʕrət u talano dətṯe w lo ṭuratli mnakfo!"
446. I naqqa d məlle hawxa u babo, madʕalle aʕle omər: "Abri! Uno aṯino, mamṭeli tralfo suwariyani mnaqye.
447. W kəmḥeli bi barriyaṯe hani šawʕo yawmo, aydarbo gmadʕanno u talanano? W qṭil meni rabe rəbwoṯo!
448. Uno b mə ṣurṭo madʕanno u talano, ubenuxyo w mətwanno qm ad dəžmənani?"
449. Məlle: "Kef diḏux yo!" Grəšle u sayfayḏe lu abro, d muḥele lu babo.
450. Ḥəlle, gquṭele, omər: "Abri, madam ki gqəṭlatli w gəmxažlatli qm u ʕulmano kule, laǧan xaṭər diḏux, alo, mə zəḥṯayḏux stene, šqulux u talano, marfeliluxyo."
451. I naqqa d madʕalle u talanano, ḥəlle mi xaṣre du šamal. W ḥəlle mi xaṣre du šarq: aʕ ʕasekər daḥ ḥəlone, twiri kulle.
452. Hano, bəṯr me d maxlaṣle u hno w... əšme mən yo? U talan kule ha! Qayəm marke, mḥele u talan l qume.
453. Gborəm ann arbaʕ qərnawoṯo du talano w ktufakke qume. L ḥa lḥuḏe fayəš.
454. I kačke, i barṯo du šex, kḥayro mi konayḏa w mədle lu durubin.
455. Kit zlam, u talano kule luwe madʕalle w ʕaǧayəb mʕaǧbo. Aydarbo yo haṯe?
456. Hul d maṭi qm u gər, qm i dukṯo du qṭilo, d rawəx ʕal i səstayḏe, noḥət mi səstayḏe w rowəx ʕal i baġalṯayḏe naqqa ḥreto w maḥət u galdawo b qarʕe, u galdo du taʕlo i pisiyayo w mičək naqqa ḥreto bayn ar rəšwone.
457. Faqaṭ, meqəm d mičək bayn ar rəšwone, msəkwole ḥamməš w ʕəsri səstoṯe kḥel m du babo, šləḥle a lġomaṯṯe w azze, tfisile taḥt u gər taḥt kefo w ṭmirile w ṭralle. W marfele as səstoṯo.
458. Hani, i naqqa d ḥzalle hawxa, kaṯi u talan l ruḥe, u zlam ste lə kmibayən, qoyəm hano, u šex, u ḥolo du kuruko. Omər lan noše, d kit gabe, məlle:
459. "De adʕeru u talanano! Kəmadʕarre, balki səmmallanne xaṭər w madʕarre."
460. Bas lə mfakarre, ki u zʕurano səmle u ʕamalano.
461. Madʕarre u talan, qayimi ʕaṣro ḥamšaḥṣar xortin mbayne, kul ḥa d komər: "Ana ʕabdak! Uno no, d mamṭeli u talanano."
462. Yaʕni i naqqa d əmmiwo hawxa, u kačal ubaʕwo d mitaqwo.
463. Omər: "Gzaʕno, d lə mbayanno ruḥi lu šex, mqawəl i barṯo aʕmayye aw d ubelən mi xazinayḏe, mak kallatayḏe, mi ṯarwayḏe kallat dahwe b dugle.
464. Mfaḥamwo, lo maǧrewo mqadamwo maz zugurdanək.
465. Haw mtaḥmele u ḏ̣amirayḏe lu zʕuro, mqadamle l feme du tarʕo, di kone. Məlle: "Ya šex!" Omər: "Ha!"
466. Omər: "Ašər, u ḥa, d madʕalle u talanano... w kḥanno, kit ḥamməš w ʕəsri səstoṯo harke dlo lġome.
467. E, marre lani, d madʕarre u talan, haka as səstoṯani dlo lġome koṯən mab botaṯṯe?"
468. U šex, xabrano, d šaməʕle, ǧaməd meḥe: "U xabrano yaʕni doġri yo."
469. Omər: "Ya kačal, baʕ aydarbo saymina?"
470. Omər: "Marre lani: u ənsan, d oṯe mu baytayḏe, u sayfayḏe, i rumḥayḏe b iḏe, latyo qabəl, d lowe lġome b iḏe, lə kqodər mosək ruḥe bi suwartiye."
471. Məlle: "Alo, šrolo yo xabrux yo, kačal." Omər: "Hat kačal, kəḏʕət, ayko ne?"
472. Omər: "D umanno, ayko ne, lə gmətyaqnatli. Kḥuzatli, bayn ar rəšwone faqiro no. Lə kmətyaqanno, d mətyaqnatli."
473. Hani, i naqqa d məlle u xabrano lu zʕuro, hanək, az zugurdanək kulle, mḥalle kefe w kmoḥən bat tapəskat buwe w kmqašmri aʕle, kəmmi: "Aydarbo hat kəmmət i ǧġaliyaṯe? L aḥna mamṭelan u talan."
474. Ḥal bu ki lu šex, u xabro du kačal, mṭabaqle təbqan b meḥe, ki aḏəʕ, u xabrano šrolo yo.
475. Azze falge d saʕa bi ḥolo, qrele naqqa ḥreto lu kačal.
476. Məlle: "Kačal! U xabro d nošo lo ʕabər l meḥi, ġer m diḏux. Tux d ḥuzeno!"
477. Mqadamle l feme di kone du šex, məlle: "Abri, hat kəḏʕət, l man mamṭele u ġazuwano?"
478. Omər: "M ayko kuḏaʕno? Uno kuḏaʕno: aḥ ḥamšo w ʕəsri lġomani l ma ṭmirile, lawo mamṭalle."
479. Omər: "Tux, haləx aʕmi! Haka kəḏʕət, ayko ne, tux, haləx aʕmi!"
480. Mhalaxle aʕme bəṯr u gər, su qṭilo qamoyo, d rawəx ʕal i baġalṯo, maʕlele i farše lu kačal w bnelele ḥamšo w ʕəsri lġome.
481. Omər u šex: "Demak u fəʕlano menux yo!"
482. Omər: "Haka aloho d mṣadaqli, kumanno, uno no."
483. I naqqa d məlle hawxa, i kačke mi konayḏa mhalhela.
484. Məlla: "Babo! Ḥṭiṯi b qḏolux! Lə mdaglatli ʕam nošo! Ġer mu kačal lo madʕalle u talanayḏux.
485. W hano latyo kačal. Maxṣuṣ malwašle u galdo du taʕlano, čəkle ruḥe be ʕəbraṯe. Halbat kətle maqṣad."
486. Mʔamalle lu šex, bəṯr me d məlla li barṯo hawxa, omər: "Zoxu, tawu ṣəfriye d maye, šaḥenula w tre, tloṯe luḥe d ṣafono anǧax gmitanḏ̣əf!" Mu sabab ġalabe hawi wasax aʕle.
487. Mnaḏ̣affe w mhandazze. Omər: "Izux, lwaš i badlayḏi, i xamlayḏi di šuxitiye, di aġatiye w tux lu diwan! W gməǧġanno aʕmux tre xabre."
488. Bəṯr me d mḥamamle, mnaḏ̣afle, lwəšle i badlayḏe du šex, maḥatle u sayfayḏe qume w hedi hedi kəmhaləx w koṯe laf i kone du šex.
489. Kətwo bu maǧmaʕ du šex ḥaḏ̣ire, i saʕayo, ḥamməšmo. Kulle mbayne w ʕagidin.
490. I naqqa d ʕabər l feme di kone w məlle "šlomo aʕlayxu", qayimi kulle bu šubḥayḏe.
491. W mʕaǧabbe mene, mu sabab d kətwo bu galdo du taʕlo w uʕdo nafəq ġer šəkəl.
492. W kḥayri bi awəre d bayn ʕayne, kəmmatla, ʕayn, i zanbərto di ʕiqarwo kqoyəm bayn ʕayne.
493. Mfakalle u šex, hawxa məlle omər: "Kubaʕno menux, d əmmatli, abre d man hat!"
494. Omər: "Ho šex! Kan uno d umannux, abre d man no, harke gqəṭlina ḥḏoḏe!"
495. Omər: "Išalla balki abre d Slayman hat."
496. Komər: "Emi d lə mdaglo." Məlle: "Emi d lə mdaglo, uno abre d Slayman no w hatu ḥəloni hatu.
497. W mamafi səmli u fəʕlano kule luxatu, mu sabab d axili u laḥmo w malḥaṯxu.
498. W laǧan u laḥmo, u malḥano mǧahadli qumayxu.
499. Ḥəlli, twire hatu w moballe u talanaṯxu, lo maqbele ḏ̣amiri, mḥeli w huli i ruḥayḏu fəda l qumayxu. W aydarbo dowe, ḥəloni hatu."
500. Omər: "Mar! Mə kṭəlbət maṭ ṭalayəb?"
501. Madʕalle lu zʕuro, məlle: "Ya ḥolo! Ono tə mede lə kṭulabno menux, yalənəz kubaʕno menux barṯux! D ubatliyo b ḥalaltiye, w haw!
502. Kallat, ʕwone, ʕeze, gamle, gumuše lo kubaʕno menux w latli ṭamaʕ dam masayəlani, l ḥamdəlla, kit, kit gabi."
503. Madʕalle aʕle: "Huliluxyo, mu sabab d nafiqət gawro w d səmlux i faʕaliyaṯe, d mbayaḏ̣lux foṯi bayn aʕ ʕašayər w aq qabayəl, maṭyo i kačkayḏi luxat muft w balaš."
504. Omər u lalyawo yatiwi, msaharre s ḥḏoḏe w ǧivate rabṯo latimo ʕal u zʕurano, həngi d kḥayri buwe , w meqəm ḥzalle bayn ar rəšwone, mətʕaǧabbe uʕdo, d hawi šex.
505. W šafər mu šufrayḏe layt w bi gawruṯayḏe gmaḥwe, ki tamam.
506. Aq qabayəl kulle, d kətne ʕayəd du šex, aṯən, ḥərre w ḥzalle.
507. Dertər lalyo azzən, mamṭallalle malfono wal ḥasili: mhirəlle aʕle.
508. W moballe i konayḏe raḥəqto mak kowan l xaṣra.
509. Hawi falge d lalyo, azza i emo di kačke, əmmo: "Ha barṯi! Mqadamleləx lu ḥalalayḏəx?" Əmmo: "Lo."
510. Əmmo: "Balki annaqqa xaṭər d babo."
511. Lalyo ḥreno azza, ʕaynan əmmo: "Lə mqadamleli" — "Qay, barṯi?" — Əmmo: "Lo kəḏʕono."
512. Əmmo: "Annaqqa balki xaṭər d eməx."
513. Lalyo ḥreno hawxa, da tloṯo lalyo: "Balxi xaṭər di ʕašire lə mqadamleləx."
514. Dann arbaʕ lalyo məlla: "Barṯi, qay lə gəmqadamleləx? Halba mə suč kit buxat?"
515. Əmmo: "Lo kəḏʕono, kmaḥət u sayfo bayn luno w luwe, hani arbʕo lalye.
516. Ḥoṯo w aḥuno kdəmxina ʕam ḥḏoḏe."
517. Hawi ṣafro, qrelele lu šex, u babo di kačke.
518. Məlle: "Ya abri, qay lə mqadmət li ḥalalayḏux?
519. Uno huliluxyo muft w balaš w məstahlət, dowət u ḥaṯnayḏi, w ham ste u xwarəzayḏi hat."
520. Omər: "Ašər, ḥolo, uno lə gguwanno harke ʕam barṯux, hul d l əzzino s babi Slayman w samno məštuṯo tamo bu baytayḏi.
521. Latno m bayto mvayʕo w haqqayəṣ b ʕaynux ḥzelux i gawruṯaṯe diḏi.
522. W šaxṣ lḥuḏe, lo kowe, uno d mqadamno l barṯux harke, d samno ruḥi yatumo.
523. Ramḥəl d mqadamno l barṯux, gədṭuratli harke w fašno taḥt i ʕubudiyayḏux.
524. Hano, twəlli šaraf d babi w šaraf di ʕaširayḏi kula. Latyo qabəl, d fašno harke.
525. Haka b ṣulḥ w rəḏ̣a d qaymət bu waǧəb, d səmlilux, xəd səmlilux, d saymət u waǧəbayḏux, d qaymət bu waǧəbayḏi, d ubatli mo abnoṯo, kulle mxamle, w mo xortin b sayfe w rumḥe, w d oṯən aʕmi mḥafaḏ̣a hul lu bayto d babi."
526. Hano i naqqa d məlle hawxa, məlle: "Abri, gdubenolux. W naqdo menux ste lo kubaʕno."
527. Marwaxxe i kačke w u xelano aʕme, hul d maṭi l su babo.
528. Mqadamle li kone du babo. I naqqa d ḥəlle, hawxa kile kaṯi b salame, d mamṭyole b šaraf w b ʕəzze, omər: "ʕAl baxti hano gġulabli!"
529. L azze arbʕo yawme Slayman, u babo, mu qaḥrayḏe hule ʕumro laḥ ḥəḏ̣ar, mayəṯ.
530. W šqile u muhur w msalamle w qṭile a tloṯaḥṣar aḥunonayḏe. Bu sayfo qṭilile.
531. Madʕalle ḥa mam morayḏe, məlle: "Qay kqəṭlət aḥunonux?"
532. Omər: "Ašər, mu yawmo qamoyo w hul lu ḥaroyo lə ḥzeli namus mənayye.
533. W kuḏaʕno, hani gməqṭoli b iḏi dann abne dab babe, gdəmmi, alo qṭilan abre d Slayman. Ḥayf! W hənne latne du ḥayf.
534. L alo b iḏi d quṭannone ṭaw yo, d luweli dard."
535. W fayəš huwe šex.
536. W tə žmira saġ!

======
Ritter: 030. Or_Mḏ Der Pockenkranke Scheich.txt
(Besim:) U ʕAziz, u abro du Barṣawmo d Bə Galiyo m Məḏyaḏ, u mamrono di qəṣṣaṯe, gdumallan qəṣṣa ḥreto. (Zum Erzähler:) Buyur! Tfaḏ̣ḏ̣al! De məǧġəl!
(ʕAziz:) 1) Kətwo, latwo, šṭaw m aloho d bi šmayo latwo.
002. (Besim:) Məǧġəl! (ʕAziz): Kətwo ḥa šex, ġalabe mkarmo we w yaquro w bu ʕumro rabo we w mi qabile daʕ ʕAnəza. U šexano mkamewole... ʕumre ḥamməš w šawʕi əšne.
003. Ḥa yawmo grəšle laʕ ʕarab, d kətwayye ʕayəd diḏe, w mqadamle lu ṭuro d ʕAbdulʕaziz w šato, d kətwa rabəʕ, w rabəʕ basimo.
004. Ḥəlle lu šex, yasəq la dyarat, ḥəlle, kile u rabəʕayḏe ġalabe basimo yo.
005. Məlle laʕ ʕasekərayḏe w li ʕaširayḏe: "Adšato gkulena harke u rabəʕano... mu sabab d kətyo u rabəʕayḏa basimo w hawa basəmto w ṭurone."
006. I ʕašire kula msamaḥḥe u xabrayḏe w kalən bu amrayḏe w b waǧəbayḏe mərre: "Naʕam!"
007. Azze yarḥo biya w əlla ḥa yawmo u šex, kayule kewo d ǧidari.
008. W kətte ʕade laq qabayəl daʕ ʕarab, u ḥa, d nufalwo b ǧidari, lo kowe nošo d kole gabe, walaw howe malko, gədṭuranwole bi dukṯo w gmahzəmiwo aʕ ʕarab kulle m gabe, laǧan d lo qoyəṯ u kewano mayirano li ʕaširayḏe.
009. Ṭralle u šexano, əšme ʕAbdalla ʕAbdṭaləb, ḥukamwo ʕal tmənyo buwerəq w kul bayraq ḥamšo alfo, w ṭralle mene, huwe lḥuḏe.
010. W ṭrallalle čadər, maṣṭara luwe w u sayfayḏe w i rumḥayḏe gabe.
011. W huwwalle qarbo d maye w tanuro d laḥmo d dawqe ṭrowe. W ṭralle, šqəlle xaṭər mene, hənne w an nišaṯṯe w azzən.
012. I ʕaširaṯe hula foṯa l Ḥəməṣ w Ḥama w fayəš huwe lḥuḏe b qarʕe du ṭurawo.
013. Ḥəlle l ḥəḏore, nošo layt w fayəš lḥuḏe w kayule u kewo mayirano du ǧidari w i lašayḏe hawyo, xd u layšo mʕaǧno b ḥḏoḏe, w ġayr mu manṭəq lo fayəšle, d məǧġəl ʕam nošo.
014. W əlla ḥa yawmo kḥoyər, kaṯile ḥa mṣaydono d ġazalat w ʕabər taḥt u čadərayḏe.
015. Drele šlomo aʕle, məlle: "Ya ʕarabi! Hat m ayna qabile hat? W əšmux mən yo?"
016. I naqqa d šaməʕ u xabrano u šex u rabano, məlle: "Uno ʕAbdallalməṭṭaləb, šex daʕ ʕAnəze no."
017. Madʕalle aʕle lu mṣaydono, məlle: "Ḥayf w ġabine aʕlux, ya ʕAbdallaməṭṭaləb, w hat, d kətwux šex, gaboro w d kətwux mḥarbono w ʕaqəl ʕələmdar w yawma kḥuzenux, hat lḥuḏe b qarʕe du ṭurano w ṭuro kafino, nošo l ḥəḏorux layt. ʕAǧab u mawto luxat ašraf yo?"
018. I naqqa d məlle hawxa aʕle, d məllele, madʕalle lu šex aʕle, omər: "Xwazi, maṯnowo w lo šumaʕnowo u xabrano diḏux!"
019. U šex mfakalle b ruḥe w ṭləble m aloho. Məlle: "Ya mṣaydono! Ksamno heviye m aloho w menux, d əzzux lu ṭurano, kərxət w d mamṭatli ġazale, d luyo məṯto.
020. W kətle ḥaǧe bu admo di ġazalaṯe, d mamṭatliyo l gabi.
021. W gəmǧarabna, balki bi mawhabṯo d aloho, d nuyaḥli bu admo di ġazalaṯe w d ṭašne li lašayḏi."
022. Hano, u mṣaydono, mu ġamayḏe... ṭuʕanwo ġame ġalabe w azze, karəx bu ṭuro, mamṭelele ġazale mǧaraḥto w hiya latyo məṯto.
023. Mqadamlele i ġazale w hulele, lagan naʕimo d fayəšwo, mi ʕaširayḏe gabe, w maḥatle u admano bu lagan w ṭəšle li lašayḏe w hul arbaʕ w ʕəsri saʕat qlif u garwawo w qlif u ǧidaryawo mene w nayəḥle.
024. Walakən ṣurṭe mġayro w, d əzze bayn aq qabayəlayḏe, nošo lo kuḏaʕle.
025. Meqəm ṣurṭe latwa mnaqabto b nuqre w uʕdo hawi b nuqre w rang diḏe qaləb. W fayəš nošo, haw kuḏaʕle.
026. Qoyəm hano, u šex mḥalaqle iḏe li ture, d kətwa bəṯre, mofaqlele mo lirat d dahwo, hulele lu mṣaydono omər: "Hano ḥaq du taʕabayḏux, d azzux, mṣayadluxli i ġazale, d mamṭelux u admano, šqulux u taʕabayḏux, am mo lirat du dahwano!"
027. Mkaramle lu mṣaydono, məlle: "Ya šex! Kan uno d šuqanno am mo liratani menux, haw kuweli gabux maḥwa w lo kuweli gabux ḏ̣ayfuṯo.
028. Mamafi hani al liratani madʕerən luxat! Gluzamluxne, hul d moṭət li ʕaširayḏux.
029. U yawmo, d uṯeno l gabux, lo bam mo w lo bam maṯe gdubatli. D foyəš u karamayḏi daʔiman aʕmux, kumanno, ṭaw yo."
030. Madʕalle lu šex, məlle: "Uno latno b ḥale dam moani w latno b xer d alfo w tralfo.
031. Hano u taʕabayḏux, kubenuxyo uʕdo w soz ʕam aloho w aʕmux. Kul naqqa d oṯət l gabi, af faḏ̣ayəlayḏux, i isaniyayḏux lu kṭuʕenola. I ruḥayḏi d əmmet, lo kumannux: lo!"
032. Qayəm, i naqqa d məllele hawxa, mbasamle lebe du mṣaydono w rawixi a tre ʕam ḥḏoḏe w huwwe foṯayye l Ḥəməṣ w Ḥama.
033. Maṭən l Raṣəlʕayn w qaṭiʕi Raṣəlʕayn, ḥzalle u paša Tamir Paša, u babo d Brahim paša.
034. U rabo dak Kurmanǧ we. Aġa we w paša we.
035. Dralle šlomo aʕle w mqadamlelən li dukṯo, d yətwi, taḥt i konayḏe i rabṯo.
036. Kḥoyər u paša, Tamir Paša, komər: "Hano, haka uno no, Šex ʕAbdallaməṭṭaləb yo w lakən kmaḥənno bolo l foṯe mnaqabto w ǧidari w rang diḏe mġayər, u ḥəssayḏe u ḥəs du šex yo. Bas mġayər u rangayḏe, haw fayəš kuḏaʕne."
037. Rḥəmle lu pašano w məllele lu šex, məlle: "Tux, məštaʕena ban nuqre, bab buġre! Ḥuzena, man gġoləb u ḥreno!"
038. I naqqa d mḥalaqle iḏe lu šex lab buġre, aḏəʕ — meqəm de lo məštaʕanwo ʕam ḥḏoḏe meqəm? — aḏəʕ i garre d iḏe, kəfhəmle, ʕAbdallalməṭṭaləb yo, w lə mtanele u paša.
039. Bəṯr hawi ʕaṣriye, nḥəllele ḥamšo gare li karame di šaxṣiyayḏe lḥuḏe.
040. W u šex lə kəmfakər, ki u paša d kuḏaʕle, mu sabab d kətwe foṯo mġayarto. W səmle ruḥe faqiro məskeno, ki nošo d l uḏaʕle.
041. W daʔiman ḥəzənni we ʕal u kewayḏe w ʕal a mrore, d mafətle.
042. W d ṭralle li ʕaširayḏe lan nišayḏe w lann aḥunonayḏe b dukṯo nuxrayto w b dukṯe du mawto w du ʕaḏab.
043. W ḥəzən daʔiman gurašwo ʕal ruḥe.
044. Omər: "Kit... yawmo, d məṭyo ʕayni, lam morayḏi w d ḥuzeno ruḥi šex, xəd meqəm? Ko d ḥəzyo ʕayni!" Baṯe daʔiman ḥzino we.
045. I naqqa d ḥzele lu paša i ḏ̣arbo d iḏayḏe, aḏəʕ, huwe yo, nḥəlle ayḏ̣an arbʕo ḥamšo fare w səmlele ʕazime u lalyawo, omər: "Lazəm hat ya nuxroyo, d oṯət, d əxlət aʕmi."
046. Omər: "Ya paša, hat, kəmmilux Tamir Paša, uno zlam faqiro, kayiwo, maʕlul. Lo kowe uno d uxanno aʕmux, latyo waǧəb, d uxanno aʕmux.
047. Bəṯr me d əxlət, ya paša, kowe d uxanno mu aṯar d ṣufrayḏux."
048. Madʕalle aʕle, omər: "Haka uno no, hat ʕAbdallalməṭṭaləb, u šex daʕ ʕAnəza hat.
049. Maḥkayli i qəṣṣayḏux, mən ǧari b qarʕux, ki maṭət li ʕəbraṯe!"
050. Madʕalle lu šex aʕle, məlle: "Madam ki aḏiʕatli, u duglo ʕal aloho lo kowe, ašər uno u šexawo, d kəmmət, uno no.
051. Ya paša! Nafənno bu ǧidari w kəḏʕət i ʕade daʕ ʕarab, me d nəfli b kewe mayire, xṣuṣ u ǧidari, gmahzmi aʕ ʕašayəraṯṯe, ann emoṯaṯṯe, ab babaṯṯe, ann aḥunonaṯṯe w an nišaṯṯe w ḥatta lu ṭaršaṯṯe.
052. Kṭuralle lḥuḏe, kubile u qutayḏe, yaʕni d mqawət ruḥe kmo yawme w gəmraḥli w kəzzən mi gabe w kṭuralle lḥuḏe. W kəḏʕət, i ʕadayḏan haṯe yo." Məlle: "Naʕam, hawxa yo."
053. "W aloho mšayaʕleli ha hano, d kḥuzatle lqul ʕaynux, u mṣaydonano, bu admo di ġazale manəḥleli. Haṯe ste mawhabṯo m aloho yo.
054. W kmaṭino yawma taḥt i konayḏux w b aloho w buxat u daxilayḏux no.
055. W ksamno heviye menux, ya Ṭamər Paša, d l əmmət, uno Šex ʕAbdallaməṭṭaləb, w lo məḏʕatli b nošo.
056. Mu sabab lebi ġalabe ḥəzənni yo w lebi twiro yo w kubaʕno d əzzino laf i ʕaširayḏi, ḥuzeno, mən ḥawal hawi aʕla. W qay ṭrallalli bu ṭurawo."
057. Hawi ṣafro, šqile xaṭər lu šex, ṭləble xaṭər m Ṭamər Paša w hulele kmo suwariye aʕme, hul d nafəq mu maḥwəṭayḏe w azze.
058. W ṭrele u mṣaydono di ġazale stene, hulele naqqa ḥreto mo ḥreno, mo lirat ḥrene w daʕər šqile xaṭər mene w daʕər laf u ṣaydayḏe.
059. Fayəš u šex, huwe lḥuḏe, w Ṭamər Paša meqəm hulewole səsto w mhalaxle bu darbo, huwe lḥuḏe, w kətle sayfo aʕme.
060. Mḥele ḥamšaḥṣar yawme w ḥamšaḥṣar lalye qume, hul d maṭil l Ḥəməṣ w Ḥama.
061. I dukṯo, d šaməʕ u saloġ di ʕaširayḏe, d kile harke.
062. Maṭi l təl ʕəloyo, dəqle i sakṯo di səstayḏe b ḥaṣe du gər, du təl w kəmṣanəṭ ʕal aʔ ʔazole w ʕal ann aṯoye w gəmšayəl naʕimo: "Ayko fayəš u elayḏi w ayko fayišo i ʕaylayḏi, i qabilayḏi." Hamma lo komər: "Uno flan, abre d flan no."
063. Aṯi ḥa ʕarabi l gabe, drele šlomo aʕle, məlle: "Ya abro, m ayko hat?" Omər: "Ašər uno mi ʕašire daʕ ʕAnəza no."
064. I naqqa d məlle hawxa, u šex baxi. Omər: "Qay gboxət, ʕammo?"
065. Omər: "Ašər, uno zlam, ṭrəḏḏalli w kḥuzatli harke w lu šex ṭrəḏleli w lo kuḏaʕno, aydarbo samno, d maqbeli u šexano w duʕanno li ʕaširayḏi."
066. W mġayarle əšme, lo məlle: "Uno no."
067. Madʕalle naqqa ḥreto lu šex aʕle omər: "Məqqayəṣ kito ruḥqo marke, mu təllano hul li ʕašire daʕ ʕAnəza?"
068. Omər: "Ašər, hani, d kḥuzatte, hani hənne ne. W i kone rabṯaṯe, d kḥuzatla, d arbaḥṣar stuwan yo, du šex bu xwa yo.
069. W alʕaqəl d əzzux li kone du šex, Šex ʕAbdallalməṭṭaləb latyo ḥaḏ̣iro. Nafəlwo bu ǧidari, ṭralle bu ṭuro d ʕAbdlʕaziz w šex latte."
070. Lu zlam ṭləble xaṭər mene w azze. Bəṯr mayo qoyəm u šex, ḥəlle bi šmayo, omər: "Uʕdo lo kəzzino laf i ʕaširayḏi, lašan d l əḏʕili, hul d lowe u lalyo aʕli!"
071. Hawi ʕaṣriye, ṭawəʕ u yawmo w qoyəm, rowəx ʕal i səstayḏe w obe foṯe li walaye d Ḥəməṣ w Ḥama, mqadamle lu nahro w məlle: "Aydarbo gquṭaʕno, nošo d lo ḥuzeli, d l əḏʕili, uno no?"
072. Wal ḥaṣili qaṭəʕ bu nahro, d ʕaṣi, w azze, maṭi qum təl ʕəloyo, naqqa ḥreto hawxa yatu w mfakalle b ruḥe.
073. Məlle: "Mə b ṣurṭo gəzzino, ʕubanno bu baytayḏi, xəd meqəm?" W ġalabe minakafwo, ki d uṯewo lu baytayḏe.
074. Kali bəṯr i kone du baytayḏe w əlla i aṯto ftəḥla barṣawla w dʕela.
075. Məlla: "Ya aḥunone! Galo ḥzela l ʕayni naqqa ḥreto, u šexaṯxu uṯewo larke w musakwo u sayfayḏe w rumḥayḏe b iḏe w ḥukamwo ʕal a tmənyo bwerəqani w kul bayraq kətyo ḥamši alfo!"
076. Madʕalla li aṯto ḥreto aʕla, məlla: "Hayo, d kəmmət, azza! Ko yo u šex daʕ ʕAnəza, u ʕagid ferəsawo?
077. W ʕaynayna nəḥto aʕle, hayo, d kəmmət, azza!
078. Nafəl bu ǧidari w heš žnuva kəbʕət d qoyəm w d oṯe ḥokəm? Hayo, d kəmmət, ya ḥoṯo, layt!
079. Madʕalla naqqa ḥreto li ḥreto, məlla: "Aloho qadər yo. W uno, tark diḏe lo kubono, hul d l uṯeli xabro meni, ḥaram aʕli gdurono."
080. I naqqa d məlla hawxa li žənəkaṯe, basəm lebe ġalabe w huwe ste dʕele l aloho bayn luwe w l ruḥe, məlle: "I aṯtaṯe, d gduʕyoli w d kṭəlbo u xerayḏi, u tark diḏi lo kobo. Uno ste, waʕd ʕam aloho, hul d kət i žənəkaṯe ḥaḏ̣ər, aṯto aʕla lə gmamṭeno!"
081. Mqadamle naqqa ḥreto li kone w ḥəlle: kile komər u aḥuno u rabo. Komər: "ʕAl mə kəmftakritu? Uno d dukṯi d aḥuni no, uno mqabəl dad dəžmən no w uno ktuwanno ad dəžmən w lə kṭureno nošo mu ʕulmo dad dəžmən d oṯe, mobəl aʕ ʕeze wa ʕwone w ag gamlayḏan.
082. Hatu mə kəmfakritu? Ḥəšwitu, ʕaršo mi ǧamǧamto l azze!"
083. Madʕalla li aṯtayo i qamayto, d mwaṣafla buwe, məlla: "Šxera xuderra! Xwazzi duwat wo manṯo mu šəklayḏe w mu fəʕlayḏe!
084. Bale alo, lə gmətyaqnono, i fəʕlayḏux duyo xdoṯe."
085. Huwe, u xabrano b femi di žənəke, w kali.
086. Kali w daʕər laxalf w daʕər hul lam maye du nahro, d ʕaṣi.
087. Maḥatle i sakṯo du səsyayḏe, tamo diqole ʕal ag gəlone w gmarʕe u səsyayḏe.
088. W kile, latle ḥaž, d nošo lo kuḏaʕle, man yo, abre d man yo. W gmaǧġəl b ruḥe.
089. Hawi b imomo w əlla ḥzele, koṯe qəbli dak kowanayḏe, koṯe ʕaǧaǧ w toz gʕole li šmayo.
090. I naqqa d ḥzele u ʕaǧaǧano, mfakalle, məlle: "Hawa mede qayəm bahozat, mede qayəm". W lə mfakalle, ki ad dəžmən ne, kaṯən w mḥalle ʕal u talan du šexano, d latyo ḥaḏ̣iro, moballe ag gamlayḏe w ag gumušayḏe w ʕwone w aʕ ʕeze, lə ṭralle ṣafuro, mqawqšənne, kulle məblənne.
091. Man ad dəžmən? Aš Šammar du Nažd ne. Masafa d ḥamšaḥṣar yawme w hənne koṯən w səmme u qəzd dani w moballe u ḥalalaṯṯe kule.
092. I naqqa d ḥzele lu šex haṯe i ḥzaytaṯe, baxi w mḥele ʕal ṣadre.
093. Məlle: "Uno Šex ʕAbdallalməṭṭaləb huweno w qul ʕayni u dəžmən d oṯe, mobəl u ḥalalayḏi w aʕ ʕezayḏi, u ṭaršayḏi!
094. W ʕafro b qarʕi! W sumeno w lo ḥozeno i ʕəbraṯe!
095. I naqqa d ḥzele, kəmqadamme lad dəžmən hul feme du čadər w lə kqadər nošo mann aḥunonaṯṯe aw mi ʕaširaṯṯe, d roməš b galde, mu sabab šqəlle fərṣa lad dəžmən mənayye.
096. Qayəm, rawəx ʕal i səstayḏe w barəm bəṯr ad dəžmən w qaṭəʕ l qamuṯayye.
097. Ǧġil ʕam u abro d Yawər ʕAǧil, məllele, omər: "Bu waʕd d aloho gyumenolux, kmarfət u sawalano, gmarfatle, w lə gmarfatle, haka lə gmətyaqnət, uno u šex daʕ ʕAnəza no. Uno Šex ʕAbdallalməṭṭaləb, kəmmili.
098. Lə kṭureno, hul d kətne maye b ʕayni, d u sawalano məblatle, ya gməqṭanno, ya amma i ruḥayḏi w diḏux l ḥḏoḏe!"
099. Aʕ ʕašayəranək dad dəžmən mfakarre buwe w kḥayri buwe.
100. I naqqa d ḥzalle, kaʔənni ḥzalle ḥzalle malaxo mi šmayo.
101. W kəḏʕi b afʕalayḏe meqəm: ḥarbači we, maḥoyo d sayfo we.
102. Məlle lu šex ʕAbdallaməṭṭaləb, məlle: "Ya abre d Šex, ʕAǧil Yawər!" — w bi ʕade daq qabayəl daʕ ʕašayər tre l ḥa lə gnəḥti — "ṭray mi ʕaširayḏi w diḏux, əlla uno w hat gnəḥtina l ḥḏoḏe!
103. Kəbʕət, bi darbo du sayfo hawxa dlo səsye, w kəbʕət, b ḥaṣe das səstoṯo gnəḥtina l ḥḏoḏe. Ḥuzina, aloho ayna gdobe lu ḥreno!"
104. Madʕalle abre d Yawər ʕAǧil, məlle: "U ṭalabayḏux, tamam, ṭləblux w aš šuruṭat di gawruṯo məllux aʕmi. Bu waʕd d aloho gyumenolux, gnəḥtina l ḥḏoḏe.
105. A tre baṭlani rawixi ʕal as səstoṯo kḥel w huwwe w šqəlle b ḥḏoḏe bu mazlo w maṯyo.
106. I naqqa d gmoṭən l ḥḏoḏe, as sayfaṯṯe gmuḥanne, xd i barqa, d kəṯyo di tave, aydarbo gbərqo, gmoḥən hawxa, koṯe širqen w ḥəs mənayye.
107. W mdawamme ʕam ḥḏoḏe məqdar d tloṯ saʕat, lo hawo qadər ʕal awo, lo hawo.
108. W at tarte qabayəl, ad dəžmən ad dost, kḥayri bənne w ḥəs mənayye lo koṯe, kəmfarǧi ʕal a trani.
109. Naḥət u šex ʕAbdallalməṭṭaləb, məllele naqqa ḥreto: "Bu waʕd d aloho gyumenolux: kmadʕərət u ḥalalano w aʕ ʕeze, u ṭaršayḏi gmadʕəratle w lə gmadʕəratle, i ruḥayḏux azza annaqqa.
110. L aloho mqaṣadleli ʕal i ruḥaṯe diḏux. Hal kəḏʕət, uno m ayko kal aṯino?"
111. Madʕalle lu šex, abre d ʕAǧil, ʕAǧil Yawər, məllele: "Aḥna šamiʕina, d nafilət bu ǧidari w d fayišət bu ṭuro d ʕAbdulʕaziz.
112. Miṯo kḥəšwinalux. Hat aydarbo, ya šex, uʕdo kḥəḏ̣rət harke? Hano l aloho mšayaʕlelux, malaxo mi šmayo mamṭelelux larke?"
113. Omər: "Uno, lo ḥaruli maṯe kula.
114. Aloho qadər yo w i ruḥayḏi aloho lə šqile i amanayḏi w kaṯənux xṣuṣi li ruḥayḏux.
115. Amma mə fayde? Duwenowo bu bayto, hat lə mǧasratwo ʕal u ṭaršayḏi, d muḥatwole.
116. Mama aḏiʕət, uno kli tamo no, mu sababano məllux: "Noše layt, lo mann aḥunone w lo noše w lo ʕagid w lo pelawan fayəš, gabore, d moḥən qumi, w aṯət, mḥelux, hawxa hawanta dlo zuḥṯo.
117. W kumannux bu waʕd d aloho, d madʕərət u ḥalalayḏi!"
118. I naqqa d məlle hawxa, mfakalle, mfakalle w aḏəʕ i darbo du sayfayḏe, ġadiri kmuḥele w aḏəʕ, gmatəm u ḥayat diḏe, zayəʕ lebe ġalabe, abre d Yawər ʕAǧil.
119. Məlle: "Madam ki aṯət mu kewo mayirawo w aṯət larke, ḥaḏ̣irət ʕal ġafle, xəd u dewo, čikət baynoṯayna, bu waʕd d aloho, lə ktuwanno i gawruṯayḏux w lə ktuwanno i ġərbayḏux.
120. W d mobanno u talanano, yaʕni u ʕulmo gdəmmile, mən yo? Gdəmmi, qay madʕallux w qay? Uno gdumannulle i naqqayo li ʕaširayḏi, gdumanno, aṯi mu kewo mayirawo w səmlile karam w lə šqile u talanano mene.
121. Ham gduweliyo ḥayf w ham gawruṯo w ham ǧameriye, hawxa gdumanno li ʕaširayḏi."
122. Omər: "Madam ki gdəmmət w gəmbayḏ̣ət foṯux bad dostinayḏux w d babux w bar rabe d babux, e, ṭray u xaṭər diḏi w b ḥəsn w rəḏ̣a w isaniye kubaʕno menux. W kəbʕət b šarṭ, mu sayfo ste am marǧaʕ kili qumux no."
123. I naqqa d šaməʕ hawxa mene, m Šex ʕAbdallaməṭṭaləb, ḥəlle, lə gmafəkle, hulele xaṭər, d aṯi mu kewawo w mi ġərbayo, omər: "Uno gdubenux u ṭarš w talanayḏux, ḥušawno, nafiqət mu ḥabs w məǧbiye kubenuxyo."
124. Omər: "Lo! Lə gmaqbanno haṯe. Məǧbiye? Uno l aṯino lu tarʕayḏux l məǧbiye!
125. Walla uno gyumenolux bu aloho, əlla bu sayfano diḏi, gšuqannole menux. Čəngi ġer meni w menux layto maḥoyo du sayfo uno w hat na.
126. Kef diḏux. Kəbʕət mi ruḥayḏux w kəbʕət mu talan."
127. I naqqa d mfakalle hawxa abre d Yawər ʕAǧil, w qayəm u wariḏo d bayne ʕayne, Šex ʕAbdallalməṭṭaləb aḏəʕ, u falak du mawtayḏe, zayəʕ mene w koḏəʕ aḏ̣ ḏ̣arbayḏe aq qamoye, mə šəkəl ne, mǧarable meqəm.
128. Məlle: "Yabo, ʕweḏət alla , w šqulux u talanayḏux w ašər kmaḥənno bolo, xaṣiro no aʕmux.
129. W kuḏaʕno, gġəlbatli bu ġadər du mawto.
130. Šquluxyo, ṭrowe i gawruṯayḏux w lo diḏi!"
131. I naqqa d šqile u talan mənayye w madʕalle, hanək ad dəžmən daʕiri, ḥaša, bi nukfuṯaṯṯe w hano aṯi, madʕalle u talanayḏe, mḥele hul l feme du čadərayḏe.
132. I naqqa d mamṭele l feme du čadər, məlle omər: "Ya ʕAnəza! Uno zlam nuxroyo no.
133. U namus, i ġərayḏi lə ṭʕəlla w mawballe u talanaṯxu lad dəžmən. Kmamṭelilxuyo w de b xaṭər dəṯxu!"
134. I naqqa d məlle hawxa, qayimi l qamuṯe kmo suwariye, d madʕərile ʕal u ḥayf, d səmlelən, ʕal u namus, d səmlelən, lo malḥaqqe.
135. W mahzamle, daʕər m qumayye, aṯi bəṯr u təllawo, tlele ruḥe naqqa ḥreto bi dukṯo d meqəm w hul dawi lalyo.
136. Hawi lalyo, mqadamle b ḥaṣe di čadərayḏe, d kətwa ʕal arbaḥṣar stuwan, kile kəmṣanəṭ ʕal af ferəsinayḏe w ʕal ann aḥunonayḏe w ʕal an nišayḏe, mə kəmmi w mə lə kəmmi b ḥaq du zlamawo, d madʕalle u talan. Mu sabab d l əḏʕiwo, u šex yo.
137. Hən əmmi: "Ḥa, nuxroyo yo, səmle u namusano w azze."
138. W kəmḥayfi ġalabe, kəmmi: "D əḏʕinawo, u zlamano man yo!"
139. Madʕalla li aṯtayḏe i qamayto, məlla: "I darbo du sayfayḏe, d mḥele tloṯ saʕat, huwe, abre d Yawər ʕAǧil — w ḥəlli bu durben m taḥt i kone — bam mo frəqli, ki hano, i darbo d gawri yo.
140. W i naqqa d duʕarwo baǧ ǧaridat w d kətyo rawixo ʕal i səstayḏe, d musakwo i səstayḏe, aḏiʕono, d huwe yo.
141. Hama mə fayde? D huwewo huwe stene, qay daʕər? W qay ṭrele u talanano, madʕalle w səmle u namusano w mahzamle? Baṯe kəmmono, me d mahzamle, latyo huwe. Bas i darbayḏe, huwe yo."
142. Madʕalla li aṯto ḥreto, əmmo: "Hu! Ḥozət bəṯr qarʕux! Haw fayəš kḥozət u šexawo. Azze. Hayo, d kəmmət, azze. Bu ǧidari mayəṯ w ṭrelan bu ṭuro d ʕAbdalʕaziz, mak koḏəʕ!
143. Hani mo kore səmlan u laḥmayḏe du ʕazayḏe!"
144. Madʕalla li qamayto ḥreto, madʕalla aʕla, məlla: "Lo kowe. Bu waʕd d aloho gyumallux: i ḏ̣arbo du sayfawo, hawo huwe bu xwa yo.
145. U rwoxayḏe yo. W i naqqa d əzzewo, uṯewo, i laptayḏe yo.
146. Bale kətle maqṣad, d tlele ruḥe. Kətli qanaʕa m aloho, ki huwe yo."
147. I naqqa d məlla hawxa, ʕabər w tfəsle feme du čadər.
148. Kulle qayimi m qume w drele šlomo aʕlayye. Məlle: "Haka... hawo d mšaylituwo aʕle, uno no, Šex ʕAbdallaməṭṭaləb, u šexaṯxu no.
149. L aloho maṯnaḥleli bu admo di ġazale ʕal iḏe d ḥa mṣaydono.
150. W kaṯino adyawma l gabayxu. W luno wi madʕalli u talanawo m iḏe dad dəžmən, abre d Yawər ʕAǧil.
151. W kḥuzetulli adyawma, kaṯino bu ḥalano w mi ḏəlliyayo w mu ʕaḏabawo xaləṣno, l aloho maxlaṣleli, ʕaǧab d maqbəlitulli šex, xəd meqəm, w əlla lo?"
152. Madʕalla li aṯto, əmmo: "Gmaqbəlinalux ʕal qarʕayna w d babayna!"
153. Omər: "Hat barṯe du ʕulmo hat, lə gmaqbanno u xabrayḏəx, kubaʕno i ǧivataṯe, d kətyo yatuto, af ferəsin w aʕ ʕagidin, ap pelawanin, am maḥoye das sayfe w kit šyux rabe, aġawiye rabe, d kətne taḥt iḏi, šarṭ hanək d maqbelili."
154. Mi fṣiḥuṯaṯṯe u lalyawo nošo mənayye lo daməxwo w mfakriwo ʕal u xabro di aṯto. Əmmiwo: "Hano, Šex ʕAbdallaməṭṭaləb, d madʕalle u talan." Hən əmmiwo: "Latyo huwe."
155. I naqqa d ḥzalle w d məlle i ǧġaliyaṯe w mdamarre mene, ḥzalle, foṯe kula mxarbašto w hawi naqwe b foṯe mu ǧidari w mu ḥal du kewo.
156. W mġayər u rangayḏe, aṯi rang ḥreno, bas aḏiʕile bi ǧġaliyayḏe, huwe yo.
157. Mərre: "Ya šex! Ašər gdəmminalux xabro. Aḥna gmaqbəlinalux w ʕal ʕaynayna w d babayna aṯət.
158. Bas səmlan qṣur, kəbʕina, d maʕfatlan u qṣurayḏan." Omər: "Mən yo, ya aġawiye, ya šyux?"
159, Əmmi: "Ṭrelallux bu ḥalawo w bu kefo mayirwawo. W b qarʕe du ṭurawo, ṭuro kafino, w b feme dad dewe w b feme dad dəžmən.
160. I qṣuryaṯe, kəbʕina, d maʕfatlan. W am marǧaʕ gsayminalux šex, xəd meqəm." Omər: "Hawxa?" Əmmi: "E."
161. Omər: "Hano u amro d aloho yo. Lo m uʕdo yo u kewano w mu amrano u ḥadiṯano, u qanunano, d kətyo baynoṯayna. Mab babe, maǧ ǧəddayna u ḥa, d nofəl b ǧidari, gṭuralle, lašan d lo qoyəṯ u ǧidari li ʕašire w kṭuralle, huwe w u alohayḏe."
162. Omər: "Haṯe latyo mawzi baḥs. Hatu gmaqbəlitulli šex aʕlayxu w əlla lo?" Əmmi: "E."
163. Omər: "Kubaʕno, aḥuni u rabo d oṯe l qamuṯi. Ayko yo?" Əmmi: "Alo, kle damixo." — "Hm!"
164. Qralle lu aḥuno. Omər: "M aqdam tre lalye, hat mən əmmatwo harke?" Omər: "Ya aḥuno, mede lə məlli." Omər: "Bele. Məllux, əmmət: "Ayko Šex ʕAbdallalməṭṭaləb d oṯe? Uno kli b dukṯe. W uno farəs no, uno ʕagid no, u yawmo dad dəžmən, d moḥən ʕal u ṭaršayḏan, uno gtuleno ḥayf.""
165. Lə ḥzeli u sayfayḏux, d grəšlux, w əlla mḥelux w əlla mḥarablux w əlla mqadamlux.
166. I farsanayḏux, i gawruṯayḏux, i gaboruṯayḏux ayko fayiši, ya aḥuno?
167. Hama ṭaw me d fayšət saġ... d fayšət saġ, i ʕariye aʕli yo.
168. Kit yawmo, d lo uweno b bayto, am marǧaʕ ad dəžmən d oṯən, moḥən u talanano. U ʕulmo gdəmmi, šqilan mu šex ʕal u namayḏi. U šarafayḏu gmətwər. Hama kayiso yo..."
169. Mədle li damančaye m taḥt təšʕe, maḥtole bayn ʕayne, qṭile ʕal u rabo d kulle.
170. Qṭile w msalammalle, am marǧaʕ, i maḏ̣baṭayḏe w u muhrayḏe w hawi šex, xəd meqəm, ḥkəmle w dertər yawmo azze, mobele aʕme ḥamšalfo, kulle ʕagidin w pelawan w ferəs.
171. W azze bayn ad dəžmən, myaṣallelux abre du Šex, ʕAǧil Yawər kəmmile. Hawo, d mobele u talanayḏe u qamoyo.
172. Myaṣalle, huwwe u talanayḏe, mamṭalle kul ʕam ḥḏoḏe.
173. W mqayadle šawʕo yawmo w šawʕo lalye bu baytayḏe w lo marfele, hul d aṯi, nšəqle iḏe w mtawable qm iḏe, ki "naqqa ḥreto d lə mqadamno li ʕašire daʕ ʕAnəza."
174. W tə žmira saġ!
175. U mamronayḏa ʕAziz Barṣawmo.


======
Ritter: 031. Ed_Mḏ Selbstdarstellung.txt
001. Uno Edmon, abre d ʕAntar Šabo. Hawino b Ḥalab bi šato alfo w čaʕmo ḥamməš tleṯi.
002. Hawi ʕumr diḏi arbaʕ əšne, naḥitina li Ǧazire, li Qaməšlu.
003. Bəṯr azzino li madrase, fayəšno taqriban šwaʕ əšne, hul mədle i šahade l əbtidaʔiye.
004. Bəṯr mi šahade azzino yulafno i ṣanʕa. Yaləfno mekanəsyan. Fayəšno taqriban tloṯ əšne, bəṯr kətwa gabayna maṣlaḥa li zəraʕa.
005. ʕWədli bi maṣlaḥa bi zəraʕa ʕam babi. Hul d yaləfno u qloʕo da traktorat w as siyyarat w ak kamyonat.
006. Fayəšno ḥṣar əšne, ʕuwadno biya.
007. Bəṯr d mena ʕaǧəzno, naḥətno l Ḥalab l ruḥi.
008. ʕWədli b Ḥalab šato falge ʕal as siyyarat w bəṯr mena daʕərno, aṯino l Bayrut, d ʕuwadno b Bayrut.
009. Əmmi, kit ʕwodo ġalabe w ṭowo yo.
010. Maṭino l Bayrut bi šato da tmone ḥamši.
011. ʕWədli gab ḥa ḥadodo.
012. Bəṯr me d ʕwədli gabe, kətwo bi maṣlaḥayḏe traktor, traskawetor laḥ ḥafriyat.
013. Fayəš kəmšayeli: "Hat mi Ǧazire w kəḏʕət, kəḏʕət a traktorat?"
014. Mərlile: "Naʕam."
015. Omər: "Lazəm ʕawdət gabi ʕal u traktor."
016. Yasəqno ʕal u traktor, traskawetor, lo yaləfno u qloʕayḏe, laʔinno ġayr du flaḥa.
017. Fayəšno tmone yawme, ʕuwadno, hul d yaləfno ṭowo.
018. Fayəš ʕawdina baḥ ḥafriyat, b Bayrut, w aṯili ḥa mətʕahhəd. Mədle u traktor bu aǧar.
019. W ḥzele u šuġlayḏan w aṯi, mərleli, lašan ʕuwadno gabe.
020. Umarno: "Uno ġalabe mabṣuṭ no mu mʕalləmayḏi w laybi ṭuronele."
021. Omər: "Məqqa dowət mabṣuṭ, gabi heš dowət, šafər."
022. Bəṯr ke mədle u traktor w azzino l gabe.
023. ʕWədli aʕme dlo bazar w dlo mede. Taqriban yarḥo. 
024. Bəṯr fayəš kubeli maʕaš ʕal tloṯmo w ḥamši.
025. ʕWədli šato falge aʕme ʕal u maʕašano.
026. Bəṯr mena fayəš ktəʕbina ġalabe.
027. Omər: "Lazəm maḥtina ḥa, msaʕadlux.
029. Mamṭeli aḥuni rab meni. Fayəš ʕowəd huwe falge d yawmo w uno falge d yawmo.
030. W mazədle u maʕaš diḏi ste, hamši waroqe, laʔənno mawfaqno u farəq ba ʕwodayḏi.
031. W hani, hawili gabe taqrib tloṯ əšne w əšmo.
032. ʕUwadno gabe hul i saʕa, d məǧġanno biya, mi msaǧǧəlaṯe.
033. Walakən u ḥayat, d mqaḏ̣eli b Bayrut, bəṯr ma ʕwodayḏi kətwoli bərnaməǧ.
034. Oṯeno i saʕa šet lu bayto. Mašəġno, lowašno ǧuli, nufaqno ba šwaʕ, əzzino masalan li sinama b lalyo ya sahra, ʕayliye, ya əmma kətwolan bi šabṯo naqla, nəḥtina lu šuqo, lak kabaryat.
035. Fayšina hul i saʕa traḥṣar b lalyo w dəʕrina lu bayto. W əssalam!

======
Ritter: 032. M_ʕ Erlebnisse aus dem Ersten Weltkrieg.txt
001. Ono mšamšono Asmar, u abro d Qašo Georgis d Be Qašo Aḥo, d ʕIwardo.
002. Uʕdo kmolafno bi kulliye d Mor Seweryos, b Bayrut, das səryoye.
003. Gmaḥkenanxu qəṣṣa ʕal i qriṯayḏan ʕIwardo, u mede, d hawi i šato dann arbaḥṣar tamo.
004. ʕIwardo konəflo šarqi di walaye d Məḏyaḏ, bu Ṭuro.
005. Bəṯr me d mḥalle laṭ ṭaye baṣ ṣuroye w qṭəlle aṣ ṣuroye, u ʕamo d ʕIwardo maḥṣalle ruḥayye bi qriṯo w azzehən l Məḏyaḏ, mṭalle u ʕamo Məḏyaḏ, qəsəm mene, l ʕIwardo.
006. W bəṯr mayo hǧəmme laṭ Ṭaye w aṯən kəmḥarbi ʕam u ʕamo d ʕIwardo.
007. W maq qəryawoṯe ḥrene daṭ Ṭaye aṯən w layimi ḥeḏore di qriṯo, fayəš kəmḥarbi aʕmayye.
008. Aq qəryawoṯe daṣ ṣuroye ḥrene, aṯən w ʕabiri hənnək ste, u mede, d fayəš mənne, d lo qṭili, aṯən, ʕabiri bi qriṯo d ʕIwardo.
009. Maṯalan me Kfarze, mu ʕUrnus, me Bote, me Kafro. W aṯən hənnək ste, kəmsaʕdi aʕ ʕiwarnoye w mḥarabbe ʕam i... mdafaʕʕe qum ruḥayye.
010. Kətwa ʕal i qriṯo d ʕIwardo, yaʕni taqriban, traḥṣar alfayo nafare d ʕaskar.
011. Aq qəryawoṯe ḥrene daṭ Ṭaye, d latimi aʕlayye, annaqqa ġalabe wayne, zəd mu hno. Oṯewa niše w gawre w naʕime.
012. Hənnək bu goman dəṯṯe, ənno i qriṯo d ʕIwardo naʕəmto yo, gšəqlila.
013. Gšəqlila, bəṯr gmaydi u malano dəṯṯe w gqəṭli an nošaṯṯe. Gədfayšo i qriṯo alle.
014. Mḥarabla l ʕIwardo tre yarḥe w əšto yawme.
015. Bəṯr ʕaǧizo i ḥkume mu ḥarbano, ṭləbla mənne ṣulḥ.
016. Məlla: "Aḥna lo koqəṭlina hatu, lo kəbʕina, d mḥarbina aʕmayxu. Msalemu w i ḥkume, hatu w i ḥkume d ḥḏoḏe hatu."
017. Hani lo mʔamanne ʕal i ḥkume, mərre: "Mṭawullan ḥa maš šyux daṭ ṭaye, d oṯe, obelan waʕd, d ənno lo maxinutu aʕlayna, qəṭlutəllan, aḥna gədmsalmina.
018. Maqimu u ʕamano m aʕlayna!"
019. Ṭləbbe Šex Fatḥalla, u šex d ʕAynkaf.
020. Aṯi u šex, Šex Fatḥalla, w aṯi aʕme Šex Ṣədqi, u abro du aḥuno wa.
021. W ṭləbbe mu ʕamo di qriṯo, mərre: "Mšaderulan tre zlamat l gabayna, d aḥna w hənnək mətfahmina ʕam ḥḏoḏe!"
022. Azze u muxtar di qriṯo w azzeyo tre noše ḥrene aʕme, mətfahamme.
023. Məllalle lu šex, omər: "I naqla d ono d omannanxu, ʕal baxti msalemu! D l omannanxu "ʕal baxti", lo mətyaqnutu abadan!"
024. Daʕiri, azze u šex, ḥzele u qumandan di ʕaskariye, məllele omər: "An nošani lo kəmʔamnənxu abadan, d l obenanne ono "baxti".
025. Kəmmi: "Aḥna d ġer menux lo komaqəblina.""
026. U qumandan məllele omər: "Abadan hawwe amniye w lo zayʕat! Xəyane layto gabayna b ḥḏo naqla."
027. Qayəm, aṯi u šex, imelalle, məlle omər: "Ono kobenanxu waʕd ʕam aloho, ənno d i ḥkumaṯe, lo komaxinalxu, gfayšutu mʔamne."
028. ʕAl u asasano məttafaqqe, qayimo i ʕaskariye, i ʕaskar me ʕal i qriṯo.
029. Bəṯr mayo u ʕamo di qriṯo mərre: "Kətlan aḥna tlaṯ qəryawoṯe ḥrene ʕaṣye. I Dayro du Ṣlibo w Ḥaḥ w Hazax.
030. Hani ste kanne ʕaṣye w i ʕaskar kala rišayye.
031. Lazəm d qaymo i ʕaskar me ʕal ani."
032. U qumandan omər: "Šaderu zlam me gabayxu! W aḥna gəmšadrinale laq qəryawoṯani, maqimina i ʕaskar me tamo."
033. Mšadalle lu ʕamo di qriṯo u muxtar di qriṯo, azzeyo ʕam i ʕaskariye.
034. Bas maḥatle lu šex, u abro du aḥuno, Šex Ṣədqi, maḥatle rahine mqabəl du muxtar, hul d əzze w doʕər.
035. Fayəš u šex s be muxtar šabṯo, yaʕni šawʕo yawme. Bəṯr mayo qayəm, marfalle.
036. Amma u muxtar azzeyo l Ḥaḥ, li Dayro du Ṣlibo bi qamayto, maqəmle i ʕaskariye me tamo. Mʔamalle tamo.
037. Azzehən l Ḥaḥ, maqəmle i ʕaskar me tamo ste w bəṯr azzehən l Hazax.
038. Hazax, u qumandan d ʕal Hazax omər: "Lu ʕamano, laṣ Ṣuroyani qṭəlle mi ʕaskarayḏi ġalabe, ono lə kmaqəmno i ʕaskar marke."
039. Hani, i ʕaskar, d kətyo ʕam u muxtar, mərralle əmmi: "Aḥna, layto amr d qəṭlina aṣ Ṣuroyani w aḥna qayimina me ʕal ʕIwardo w maqəmlan me ʕal Dayro d Ṣlibo w me ʕal Ḥaḥ, lo fayəš baynoṯayna mede."
040. Omər: "Lə kmaqbanno."
041. U muxtar omər: "Lo saymutu hatu qale ʕam ḥḏoḏe! Sumu barqiye li Murde, gdoṯalxu ǧuwab.
042. Iḏa kan kito amro d qəṭlutu aṣ ṣuroye aw lo!"
043. Səmme barqiye l Murde. Me Murde daʕər ǧuwab, əmmi: "Ḥalan, lazəm d qaymutu me ʕal Ḥazax."
044. Qayəm i ʕaskar d Hazax, d kətwayne ʕal Hazax, qayimi w mhalaxxe w aṯən, daʕiri ʕam ḥḏoḏe.
045. Bikun i mədde, d fayəš u muxtar ʕam i ʕaskariye, tre yarḥe, me ilən hul təšrən u ḥaroyo.

======
Ritter: 033. M_ʕ Episoden aus der gleichen Zeit.txt
001. Hani b karyuṯo ǧġinanne ʕal i masale du ḥarb d ʕIwardo bi šato dann arbaḥṣar w daḥ ḥamšaḥṣar.
002. Aḥ ḥawadəṯ, d hawən ʕal ʕIwardo, ġalabe wayne, ṭabʕan, da tre yarḥani d mḥarbiwa.
003. U ʕamo d ʕIwardo, liʔanno ḥṣiroye wayne ġalabe, i naqla d mṣalaḥḥe ʕam i ḥkume w qayimo i ʕaskariye w qayimi ak kurmanǧ m aʕlayye w mede lo fayəš ʕal ʕIwardo, fayəš u ʕamo di qriṯo, konəfqi laq qəryawoṯe ḥrene w kəzzehən, mamṭənne muklo, liʔanno muklo naqəṣ wa gabayye.
004. I naqla d nəfqiwa, u ʕamano d ʕIwardo, w i naqla d kətwayne b gawe di qriṯo, l ḥaqiqa lo məqṭalwa mənne nošo ġalabe, liʔanno lawġul wayne.
005. Elo maṭ ṭaye, d kətwayne ḥeḏora di qriṯo, məqṭalwa ġalabe. 
006. Annaqla ak kurmanǧ fayiši l ruḥayye baq qəryawoṯe w aṣ ṣuroye fayəš konəfqi w kəzzehən kul ḥa li qriṯayḏe me ʕIwardo.
007. Aṣ ṣuroye d ʕIwardo gdəzzehən w mamṭənne qayse w gdawri ann arʕoṯaṯṯe w xədmi ak karmaṯṯe, lašan d ʕayši.
008. Oṯənwa aṭ ṭaye w yətwiwa bak kaminat qumayye. U ḥa, d ḥozənwayle, l ruḥe aw tre, mede hawxa, d howənwa raḥuqe mi qriṯo, maḥtiwa aʕlayye ba tfənag w qəṭliwanne.
009. Bəṯr mayo hawi qṭiloye, yaʕni me ʕIwardo aw maq qəryawoṯe ḥrene, maṣ ṣuroye.
010. Uʕdo gmaḥkenanxu qəṣṣa, d hawi, i naqla d kətwa u ḥarb ʕal i qriṯo w b aydarbo u ʕamo di qriṯo, mdafʕiwa ʕal ruḥayye.
011. U ḥa lalyo kətwa bəṯr u baytayḏan ḥarbo. W u ʕamo di qriṯo yatiwiwa bu ḥarbawo, elo an noše, d fayišiwa b gawe du ḥarbo, əšmo wayne.
012. Hǧəmme laṭ ṭaye aʕlayye w šqəlle u ḥarbo m iḏe daṣ ṣuroye.
013. Me d šqəlle u ḥarbawo, u ʕamo di qriṯo zayiʕi ġalabe.
014. Latimi l ḥḏoḏe w mərre: "Lazəm d saymina čara, d qədrina maxəlṣina u ḥarbano m iḏe daṭ ṭaye."
015. Wa əlla ḥzalle, kaṯi zlam w ḥurma m bayne daṭ ṭaye w ʕabiri li qriṯo, mərre: "Aḥna gdəzzano gab u muxtar di qriṯo."
016. Huwwanne darbo lan noše di qriṯo w ʕabiri s be muxtar w mərralle lu babo du muxtar, liʔanno u qašo di qriṯo wa, mərralle əmmi:
017. "U ḥarbano, d kətyo b iḏayxu, kəmmutəlle Kozka Ḥažire, yaʕni i maḥṣa di teno šqilo m iḏayxu.
018. W asasan i quwe, d kətxu b ʕIwardo kula, ḥṣiṯo yo bi kozkaṯi.
019. W adlalyo bəlḥuḏe fayəšxu.
020. Ghəǧmi aṭ ṭaye w i ʕaskariye aʕlayxu w gməšqolo i qriṯo. W aḥna, kokoyawlan apxu, xuṣuṣan bu baytano.
021. Liʔanno hatu am mərhov diḏan hatu."
022. U qašo məllalle: "E", — omər, — "mə kəbʕutu uʕdo?" Əmmi: "Aḥna kəbʕina d məfqina hatu, i ʕaylaṯxu, aw msalmutu aw məfqinalxu, məblinalxu gabayna, ḥatta d maḥəfḏ̣ina aʕlayxu, liʔanno i qriṯo gməšqolo m iḏayxu."
023. U qašo məllalle, omər: "Adyawma ono no u rišo di qriṯaṯi w ono no u qašo di qriṯo. W i mḥafaḏ̣a d ʕal i qriṯo kula meni koməṭlobo w ono no masʔul ʕal i qriṯaṯi.
024. Əzzino, mofaqno i ʕaylayḏi w ṭoreno u ʕamo di qriṯo, bas maxlaṣno ruḥi, haṯi lo knəflo bu ʕaql abadan.
025. W u ʕamo gməǧġoli aʕli w gdəmmi: "U qašano lə mḥafaḏ̣le ʕal u ʕamayḏe! Gmibahdanno."
026. Ann abne du aḥuno du qašo kalye wayne w šəmʕiwa i ǧġaliyaṯi.
027. Lu ḥa mənne məllalle omər: "Hatu klawu harke! W uʕdo ono gdəzzino, gšoqanno i kozkaṯi, d šqilalle laṭ ṭaye, gšoqanna maṭ ṭaye w heš, d kəthatu hatu, yatiwe harke."
028. Azzeyo, mbele tloṯo noše ḥrene aʕme. W i aṯto du aḥunayḏe w ḥurma ḥreto.
029. W azzehən b lalyo dlo ḥəs w maṭən l qum u šuro di kozke, d yatiwiwa eba tlaṯmo zlamat maṭ ṭaye.
030. W naqla mḥalle ṣadrayye bu šuro di kozkayo w mazʕaqqe ʕal aṭ ṭaye, əmmi: "Aṯinanxu!" W dralle u šuro ʕal aṭ ṭaye, d kətwayne b gawe di kozke.
031. Me d ḥzalle u medano laṭ ṭaye, zayiʕi, mahzamme bi xaṣra ḥreto da.
032. W lani hǧəmme aʕlayye w faliti aʕlayye bax xaneǧər w ba tfənag w qṭəlle kmo mənne.
033. W laṭ ṭaye mahzamme bu zor, hul d maxlaṣṣe ruḥayye.
034. Bi daqiqayḏa mədla li aṯto du aḥuno du Malke u bayraq, d kətwa maḥto, yaʕni u bayraq di ʕaskariye, d kətwa maḥto ʕal i kozkaye, w mṭela aʕma w daʕiro w aṯyo li qriṯo. Aṯi u Malke aʕma.
035. W maṭən aḥ ḥawrone du Malke mi qriṯo w ʕabiri, zbəṭṭe dukṯayye, xəd meqəm, bi kozkaṯṯe.
036. Mṭele lu Malke u bayraqawo w ʕabər l lawġəl du bayto du muxtar, yaʕni du qašo, w maḥatle qumayye omər: "Hani ad dəžmənayḏux, ya ʕAli!"
037. Me d ḥzele lu ṭayawo u medano, zayəʕ ġalabe. Elo lu qašo məllele omər: "Abadan lo zayʕat! Hat, lə gǧorelux mede!"
038. Bəṯr me d xəlle u muklaṯṯe, qayimi, məblənne, məfqənne mi qriṯo w mamṭanne laḥ ḥawronaṯṯe w aṣ ṣuroye b ʕIwardo fayiši, ʕaṣye bi qriṯo lawəlle mede.
039. W huǧumat bu šəklano hawi ʕal ʕIwardo.
040. Bəṯr me d qayimo i ʕaskar me ʕal ʕIwardo, u muxtar uʕdo gməǧġolina, xuṣuṣi aʕle.
041. L ḥaqiqa liʔanno babi wa, gədmaḥkeno, aydarbo maqḏ̣ele aḥ ḥayayḏe.
042. Fayəš, bəṯr me d daʕər mi raḥlayḏe d ʕam i ʕaskar, me Hazax, mʕawəq bu darbo w aṯi taqriban b ṣawmo zʕuro, yaʕni bu ṣawmo du Yaldo.
043. Maṭi lalye du ʕeḏo li qriṯo. Bu lalyawo u babo, yaʕni u qašo, kayiwo wa.
044. W meqəm, meqəm me d nohər — ṭabʕan, i ṣluṯo d lalye du ʕeḏo kosayminala b lalyo tamo — ...
045. Kətle lu muxtar aḥuno ḥreno, qašo yo.
046. Hawo azzeyo li ṣluṯo, d mṣale, falge d lalyo, i ṣluṯo d lalye du ʕeḏo.
047. W u qašo, u babaṯṯe, yaʕni Qašo Asmar, mšanele, yaʕni mayəṯ.
048. Luwwalle xabro lu qašo, d azzeyo li ʕito, əmmi: "Hul ṭro maqḏ̣e i ṣluṯayḏe w bəṯr!"
049. Bəṯr maṯe, me d rawiḥo ʕal ʕIwardo w lo fayəš mede aʕla w hawi d hawyo i ġalayo, yaʕni u kafno, d aṯi bəṯr mu ḥarb.
050. U muxtar omər: "Ono ʕaǧəzno mi muxtariye, liʔanno səmle tmonaḥsar əšne muxtariye, basli yo!"
051. U ʕamo di qriṯo lo maqballe, əmmi: "Lazəm d fayšat muxtar." Huwe rfəḏ̣le.
052. Kito bu Mzizaḥ aġa, ṭabʕan, ṭayo yo, liʔanno Mzizaḥ w ʕIwardo qariwe ne l ḥḏoḏe.
053. U aġa məllele lu muxtar omər: "Liʔanno ono hawino aġa uʕdo ḥaṯo, koʕoyaqlux meni ʕal awxa, kəbʕat matərkat i muxtariye."
054. U muxtar məllele omər: "Ono, lo koʕoyaqli menux.
055. W ono, hawili naʕime w ʕaǧəzno bi muxtariye, ṭrowe ḥreno ǧġer meni!"
056. Natiǧe: lu muxtar matrakle i muxtariye w azzeyo li qriṯo, əšme Štrako.
057. Kšoġəl tamo, kosoyəm šalfe w xaneǧər, liʔanno haṯe i ṣənʕayḏe wa.
058. Bəṯr b ʕIwardo səmme muxtar ḥreno, u abro du ʕammo du muxtar qamoyo.
059. Fayəš u muxtar bi qriṯayo di Štrako. Bəṯr b šato daʕər l ʕIwardo w me tamo fayəš kəzzeyo laq qəryawoṯe ḥrene, koʕowəd bi ṣənʕayḏe. Hul li šato daḥ ḥamməš w ʕəsri.
060. Azzeyo l qriṯo mi naḥya d Karboran, kəmmila Boqəsyono.
061. Yatu bi qriṯayo w koʕowəd bi qriṯayo lu ʕamo di qriṯo.
062. I qriṯayo kula səryoye yo, layto eba ṭaye abadan.
063. Karboran i naḥiye di qriṯayo wa, yaʕni walaye rabṯo wa. Laṭ ṭaye maḥərwowalle w moqaḏwalle ab botayḏa w qṭiwalle u ʕamo di qriṯo kule.
064. W u mede, d fayəšwa mənne, mbarbziwa bayne daq qəryawoṯe daṭ ṭaye w hawənwa ṭaye.
065. Me d rawiḥo me ʕal i səryoyuṯo w lo fayəš zuḥṯo aʕlayye, fayəš kodəʕri, hən b hən maṣ ṣuroyanək, d kətwayne mbarbze bayne daṭ ṭaye.
066. Aṯən, ṭləbbe la kmo botanək, mu Qašo d ʕIwardo, əmmi: "Kəbʕina d mšadrutəllan qašo me gabayxu."
067. Bi qamayto mšadarranne qašo Tuma, u abro du ʕammo du qašo qamoyo d ʕIwardo.
068. Fayəš kmo yawme gabayye, lo kali.
069. Bəṯr mšadarre u aḥuno du muxtar d ʕIwardo, yaʕni Qašo Barṣawmo. Hawo ste fayəš əšmo w lo kali ġalabe, daʕər.
070. Fayiši u ʕamo, d kolətmi l Karboran, dlo qaše.
071. Aṯi... kətwa šamošo, əšme Ṣawme w ḥa zlam, əšme Yusuf.
072. A trani aṯən ḥa yawmo l Boqəsyono.
073. Ḥzalle, u muxtar d ʕIwardo kale koʕowəd šalfe bi qriṯo d Boqəsyono.
074. Mərralle, əmmi: "Hat muxtar wayt w kəḏʕat, u ḥal daṣ ṣuroye məqqa ḏ̣aʕəf.
075. Kəbʕina menux, d mdabratlan qašo.
076. Aṯi aḥunux, lo kali gabayna w aṯi abre d ʕammux, lo kali gabayna.
077. Mdabarlan qašo, d qodər d kole gabayna, w aḥna gmamṭina mede, d fayəš maṣ ṣuroye bayne daṭ ṭaye."
078. Məllalle omər: "Ono man gmamtenanxu?
079. A trani, d qodarwayno aʕlayye, mṭalli, uʕdo aydarbo samno?"
080. Əmmi: "D lo ḥa xoṯux oṯe l gabayna w maləm aṣ ṣuroye, d kit mbarbze...
081. Lə kqodər nošo ḥreno d oṯe."
082. Mḥalaqqe foṯo ʕal u muxtar ġalabe.
083. W mətraǧalle mene ġalabe, əmmi: "Kəbʕina, d hat howatlan qašo.
084. W aṯən aʕme, mṭalle hul ʕIwardo, lu bayto. W ṭləbbe mab baytoye du muxtar, əmmi: "Kəbʕina, d howelanyo qašo, lašan aloho, ḥatta d malimina aṣ ṣuroyayḏan, d kənne larwal."
085. Əlḥaṣəl: maqnaʕʕe i ʕayle du muxtar w u muxtar w omər: "D əbʕutu, gmərsamno."
086. Azzehən gab u ḥasyo d Məḏyaḏ. U ḥasyo omər: "Ono koweno mamnun, d oṯe u muxtar d ʕIwardo w howalxuyo qašo."
087. Əlḥaṣəl: azzehən, moballe l Məḏyaḏ w rsəmle l ḥasyo Tuma u muxtar qašo. W azzeyo, mbele l Karboran.
088. Fayəš čaʕ əšne b Karboran, ksoyəm qašuṯo.
089. Maləmle əšti bote m bayne daṭ ṭaye b ḥeḏore d Karboran, simile ṣuroye.
090. W fayəš koxodamme w əxlaṣ w b amane hul li šato dann arbaʕ w tleṯi d təšrən u ḥaroyo, yawme du ḥušabo, d Zxaryo w Kuhno.
091. Mqarawle, bəṯr mu qerowo maʕmaḏle naʕime. Mʕazamme lu bayto dam maʕəmḏe, azzeyo, xile gabayye.
092. Bəṯr me d daʕər mi ʕazime, saləq lu bayto, mədle d šoləḥ i ǧubbayḏe w mʕalaqla, nafəl, mšanele, yaʕni mayəṯ.
093. Bəṯr huwwe xabro lu aḥunayḏe, l qašo Barṣawmo, d ʕIwardo, w lann abnayḏe w aṯən.
094. Aṯi u qašo, u abro du qašo miṯo l Karboran. U ʕamo map pəsmam dəṯṯe w ṭləbbe mu ʕamo d Karboran, əmmi: "Kəbʕina d obutəllanyo, məblinale aʕmayna l ʕIwardo."
095. Bi qamayto lo maqballe, elo u mudir di naḥiye aṯi omər: "Lazəm d obutənneyo, məblile."
096. Ṭʕənne ʕal ak kaṯfoṯaṯṯe w moballe l ʕIwardo.
097. W aṯi u ḥasyo d Məḏyaḏ w aq qaše daq qəryawoṯe kulle, latimi b ʕIwardo w mlawalle u qašo w maḥatte bu gabo šamali di ʕito, bu qawro, d fayəš tamo.
098. Haṯe ǧġəlnola b karyuṯo ʕal aḥ ḥaye du qašano.

======
Ritter: 035. M_ʕ Das Martyrium des Erzbischofs Šamʕun.txt
001. Mafəryono Šamʕun, bi šato dann alfo w šwaʕmo w arbʕi.
002. Bi šato dann alfo w šeṯmo w ḥamməš w təšʕi hawi Šamʕun, u abro d Malke u Banəʕmoyo.
003. Hawi dayroyo b ḥḏo mad dayre du Ṭuro daʕ ʕAbode.
004. W rsim qašo w xdəmle u darbo di dayroyuṯo ġalabe ṭowo.
005. W nafəq əšme bi ṭowuṯo w bi qadišuṯo.
006. ʕAl awxa ṭləble lu ʕamo səryoyo w lu faṭəryarxo w rsəmme mafəryono lu Ṭuro.
007. Liʔanno bu zawnawo kətwa mafəryone.
008. Hano u sabab du qaṭlayḏe hawi.
009. Kətwa se ʕAbdal Aġa greʕo sụroyo w graʕto ste ṣurayto.
010. W a trani qariwone wayne di moran.
011. Nafəl lebayye b ḥḏoḏe, elo mšayalle mu qašo d Bemanʕəm, məllalle: "Lo kowe d šəqlutu ḥḏoḏe."
012. Hənne ste mərre li aṯto du aġa w laṯe mərla lu aġa.
013. Hano ste mərle lu qašo: "Hawwe darbo w mbarexene!" U qašo omər: "Lo kowe w laybi w kətli rabo, u mafəryono."
014. Qayəm u aġa, azze gab u mafəryono w ṭləble mene, d obe darbo, d mibarxi a greʕayḏe ʕal ḥḏoḏe.
015. Elo u mafəryono madʕarle aʕle w mərle lu aġa: "Aydarbo hatu gabayxu, aṭ ṭaye, lo kowe, d šəqli aq qariwone ḥḏoḏe, hawxa ste gabayna, lo kowe d aq qariwone šəqli ḥḏoḏe."
016. Qanəʕ u aġa w daʕər, elo i aṯto mərlale: "ʕAybo yo aʕlux, d lo koqədrat maqənʕat aw ǧəbrat ḥa qašo m daṣ ṣuroye, d mbarəx u xodumayḏux!"
017. Hano ste qḥir w ṭləble u mafəryono l gabe w mərlele: "U ʕmiro d Gziro koṭolablux, zux l gabe!"
018. Qayəm u mafəryono, mədle ḥasyo w dayroyo aʕme w lu aġa kṯule maktub lu ʕmiro w hule b iḏe du mafəryono.
019. W qayəm u mafəryono, azze l Gziro. W i naqla d maṭən su ʕmiro, qayəm u ʕmiro me qumayye. W yatu u mafəryono w hulele u maktub du aġa.
020. W ftəḥle lu ʕmiro u maktub w qrele, ḥzele, d komər ʕAbdal Aġa: "I naqla d moṭe u papazano daṣ ṣuroye l gabux, kobaʕno, d mḥalqatle li garre d Mir Mḥama."
021. Me d ḥzele lu ʕmiro u xabrano, qḥir ġalabe. W qrele lu mustašarayḏe w mərlele: "Kokṯuleli l aḥuni ʕAbdal Aġa, komər:
022. I naqla d moṭe u papazano l gabux, koṭolabno menux, d mḥalqatle li garre d Mir Mḥama!
023. W ono koḥozeno, d u ḥeloqo du papazano bam maye dlo sabab ġalaṭ w ḥṭiṯo.
024. Mašər aʕli, d məs soyamno w mən ḥəǧǧe mamṭeno aʕle, ḥatta d mkamanno u maqṣad du aġa!"
025. U greʕo omər: "Ya u ʕmirayḏi! Aq qašani adyawma ṣayome ne, u ṣawmo rabo.
026. Hat masəm muklo, kule baṣro. W xuṣuṣan ad dayroye lo kəxli baṣro.
027. I naqla d mamṭat u muklo, huwe lo koxəl. Edi gdoṯelux ḥəǧǧe aʕle w gdəmmat: "Mḥaramle u muklayḏi, ʕal awxa mḥalaqli li garre d Mir Mḥamma. W tə nošo lo komnaḥaqlux."
028. Mʔamarle lu ʕmiro w nḥərre ʕarbo w mbašalle w səmme rezo qume w mərlalle: "Laḥmo lo mamtutu ʕal i ṣufro!"
029. W ʕaṣriye, čax di ḥšamto, mqadamme u muklo w maḥatte qumayye.
030. W lu ʕmiro mərle: "Səm karam, ya papaz afandi, w xul!"
031. Mqadamle lu mafəryono w ḥəlle: ga layt dukṯo xliṯo mu baṣro, d ʕal u sefoqo, omər: "Ya u ʕmirayḏi, mašalla! I ṣufrayḏux ʕamərto yo w lo koḥozeno dukṯo, d moyadno w oxanno."
032. W mžədle iḏe l riša di ṣufro w mərle: "Marke oxanno?" W madʕarle iḏe l qum ruḥe w mərle: "Marke oxanno?" W madʕarle lu gabo du semolo w mərle: "Aw marke oxanno?"
033. W hawxa madʕarle lu gabo du yamino w mərle: "Marke oxanno?" W bəṯr maḥatle iḏe ʕal u falgo du sefoqo w mərle: "Ya u ʕmirayḏi! Marke gdoxanno!"
034. Yaʕni səmle ṣlibo w baš šubḥe d aloho ḥzalle, d u muklawo hawi, xd u gelo, w xəlle.
035. Me d ḥzele lu ʕmiro, d axile, mərle lu mustašarayḏe: "Koʔaxile. Annaqla mən samno?"
036. Omər u greʕo: "Aq qašani lo koyətwi bi dukṯo, d howe eba zmərto.
037. Uʕdo mkaləf u papaz d zomər! W huwe lo kozomər.
038. I naqlayo gədhowelux aʕle ḥəǧǧe w mḥaleqe lam maye!"
039. Qayəm, me d hawi čax di ǧivate, w aṯən u ʕamo di walaye w yatiwi bi oda du ʕmiro.
040. Mərle lu ʕmiro lu mafəryono omər: "Ya papaz afandi! An nošani, d kənne yatiwe, kul lalyo kowe ḥa, komsalalle harke.
041. Kobaʕno menux, d adlalyo hat zəmratte zmərto basəmto lay yatiwe.
042. Šarṭ, d lowe eba əšme dan niše."
043. Qayəm u mafəryono, mərle: "Ahlan w sahlan!" W zməlle i zmartayḏe iḏəʕto, d kəmmila "lavəž", yaʕni bu lišono kurmanǧi zmirole w məlle u baytano u qamoyayḏa w mkamole ʕal əšti bote: (Gesang)
044. Lo av či danga w či haydana. U či gurgura li ʕazmana. Dange nafər u zərna u borizana. Hən dəbežən qiyamata, hən dəbežən axir zamana.
045. Hawxa məlle i zmartaṯe kula w ḥaqiqatan mʔaṯarla ʕal lebe day yatiwanək, liʔanno fəhmiwayla b lišonayye w noše ġalabe mənne baxən ʕal u mamro, d mərwayle, liʔanno kotawro u lebo.
046. Me d mkamalle i zmərtaṯṯe, qayəm u ʕmiro, məlle lu mustašarayḏe omər: "Muklo mqadamlalle w axile w zmoro mkalaflan, zmərle. E ḥəǧǧe mən kit, d mamṭina aʕle?
047. W iḏa kan u zlamano hawxa yo, hano latyo nošo, əlla hano kšobəh, d kətyo malaxo m d aloho w qadišo.
048. Komanno: d qəṭlinale aḥna, gdəzzan li gihano w gḥoṭina ḥṭiṯo rabṯo."
049. U mustašar məllele omər: "Tamam! Latlux ḥaq d qəṭlat u qašano w lazəm d myaqratle w maxəlʕatle xəlʕa munasəb."
050. Qayəm u ʕmiro, hulele xəlʕa, kabbut m diḏe, d lowašwayle huwe, yaʕni, xəd aǧ ǧule daš šulṭone.
051. W hawxa hule haddiye ḥreto lu ḥasyo w lu dayroyo, d kətwayne aʕme.
052. W mšadalle lu Ṭuro, məllele: "Zux gab aḥuni ʕAbdal Aġa, amarle: u ʕmiro kəmšayəl b kef diḏux w lə ḥzele mede ḥarbo, ḥatta d mḥalaqli bi garre d Mir Mḥama, xəd məllux."
053. Qayəm u mafəryono, daʕər huwe w aḥ ḥawronayḏe hul li qriṯo d Bemanʕəm.
054. ʕAbdal Aġa mḥalaxwa ʕal qarʕe du quṣro w koḥoyər bu darbo d Gziro.
055. Ḥzele me ruḥqo: kaṯi u mafəryono w aḥ ḥawronayḏe w kalən lwišoye xəlʕa, yaʕni hadiye me gab u ʕmiro.
056. Qḥir ġalabe w naḥət lawġul.
057. I aṯto ḥzela, qḥiroyo. Mərla: "Mən kibux?" Omər: "Kaṯi u mafəryono w aḥ ḥawronayḏe!"
058. Mədla li ṭarḥayḏa me ʕal qarʕa w mḥalqola ʕal qarʕe.
059. Əmmo: "Hat aṯto hat! Lattat gawro wa əlla lazəm d qəṭlatwa u mafəryono!"
060. Me d maṭi u mafəryono l qm u tarʕo d ʕAbdal Aġa, nafəq ʕAbdal Aġa l qume.
061. Awwəl d maṭi, mədle lu aġa i xanǧarayḏe w falət ʕal u mafəryono, mxanǧalle w qṭile.
062. Lu ḥasyo w lu dayroyo mahzamme w azzən.
063. Qayəm, azze u greʕo du aġa, hule xabro lu qašo d Bemanʕəm, omər: "U mafəryono qṭil, toxu, mobelulle!"
064. Aṯi u qašo w u ʕamo səryoyo di qriṯo, moballe i šlado du mafəryono li ʕito.
065. Bəṯr huwwe xabro laq qəryawoṯe du Ṭuro.
066. Aṯən u ʕamo d ʕIwardo, d Arbo w d Bsorino. Kul ḥa man nošani omər: "Lazəm məblina i šlado d mafəryono, qurinala gabayna bi ʕitayḏan."
067. Qayəm, məxtalaffe ʕal u medano. Bəṯr əmmi: "Lazəm d saymina mede ḥreno."
068. Mṭele baġalṯo, maḥatte i šlado ʕal ḥaṣa di baġalṯo w marfyalle, mərre: "L ayko d əzza i baġalṯaṯi, gədmədfən, gməqwər u mafəryono tamo, bi ʕitayo.
069. Mhalaxla li baġalṯo w azza ʕal u darbo d Bsorino, hul d maṭyo qume du tarʕo du qadišo, əšme Mor Dodo.
070. U ʕamo kule bəṯre di baġalṯaṯi mhalxiwa w me d maṭən l tamo, mlawalle u mafəryono w maḥatte bu qawro tamo. 
071. Fayəš bu qawro hul li šato dann alfo w čaʕmo w ḥamšaḥṣar.
072. I naqla d šqəlle laṭ ṭaye, i ʕito d Mor Dodo w nḥərre aṣ ṣuroye, ftəḥḥe u qawro du mafəryono, liʔanno mərre: "Ak kuhne daṣ ṣuroye komaḥti aʕlayye ǧule šafire w dahwo. Ḥozina, mə kit bu qawrano."
073. Me d ftəḥḥe u qawro, ḥzalle i šlado du mafəryono: kala ʕal u kursi, xəd maḥatte u yawmo qamoyo, w ḥzalle i badlayḏe aʕle.
074. Mədde laṭ ṭayanək i badle, mašlaḥḥe maǧ ǧulayḏe w bəṯr simənne qeməsyoṯe l ruḥayye.
075. W fayəš u qawro ftiḥo, hul mədde ḥreto, daʕiri aṣ ṣuroye w ḥzalle: kale u qawro ftiḥo, heš i šlado kala ʕal u kursi, xəd kətwa me meqəm.
076. 

======
Ritter: 036. M_ʕ Mḥammad Bag, der Emir von Dschezire.txt
001. Mḥammad Bag, u ʕmiro d Gziro.
002. I walaye d Gziro u markaz da ʕmirone da Krad w du Ṭuro daʕ ʕAbode yo.
003. Konəflo šarqi di walaye d Marde w ʕal feme du nahro di Dəǧla yo.
004. U quṣro du ʕmiro kəmmile Bərǧa Balak.
005. Maʕəmro yo b falge du nahro.
006. W konəḥti am maye l ǧənubi du quṣro.
007. Kowe baluʕa, kəmmila i garre d Mir Mḥama.
008. W a ʕmirone iḏiʕe ne bi qasyuṯo d lebayye w bu ḏ̣lomo d koḏ̣əlmi u ʕamo. ʕAl aṯe u ʕamo kozayʕi mənne ġalabe.
009. U ḥa lalyo ḥzele lu ʕmiro ḥulmo w raʕəl mene.
010. Ḥzele: ga komoyəd tre buzarʕe d qarʕo.
011. Me d xilile, mayər feme me ṭaʕmayye.
012. W me d maḥəsle, raǧəf. Elo qayəm w mərle li aṯto: "Mṭeli i məssine dam maye, d mašəġno w mṣaleno!"
013. Mərlale li aṯto: "Oh! Lo kṭorat d dəmxina!" W l azza.
014. W mərle li barṯo w hayo ste lo qaymo.
015. W hawxa qrele la greʕe w ḥa mənne lo qayəm w hulele i məssine d mašəġ. W lo mtanele, ʕal d ḥzele, d kulle rfəḏ̣ḏ̣e u amrayḏe.
016. W qayəm huwe l ruḥe, mədle i məssine w azze, mṣalele.
017. W me d daʕər... kətwayle greʕo, əšme Silo, yaʕni Sulayman.
018. Qrele lano w mərlele: "Koḥozeno, d u ʕamo du baytano lo košəmʕi u xabrayḏi.
019. W u sabab mən yo, lo koḏaʕno. Hat, mə kəmmat?
020. W xud koḥozeno, žġer menux lo fayəšli bi dukṯaṯi. Kobaʕno, d lo marfatli!"
021. U silo madʕalle w mərlele: "Ono lo kmarfenux hul lu mawto w, mə d əbʕat, gsamnolux!"
022. B ṣafro aṯən ann aġawat du aṯro w ar rabe daq qəryawoṯe w kul ḥa mənne rfəḏ̣le u mede, d ṭləble mene lu ʕmiro.
023. Me d ḥzele haṯi, qrele lu greʕayḏe, Silo, w mərlele:
024. "Aḥna, lo fayəšlan itawto bu aṯrano.
025. Ṭaw m d əzzano l Ṣṭambəl, gab u šulṭono, layt.
026. Mḥaḏ̣arlan tre səsye, d əzzano!"
027. Qayəm u greʕo, azze, mḥaḏ̣arle as səsye w ʕmiro ste mlele ak kisayḏe, kallawat.
028. W mədde a slaḥat, yaʕni u sayfo w i rumḥaṯṯe w nafiqi me Gziro w mḥalaqqe ʕal u darbo d Ṣṭambəl.
029. Tlalle qunaġ w maḥatte qunaġ w maṭən li walaye daš šulṭone w naḥiti bu xan.
030. W me d kətwayne nuxroye, l əḏʕiwa, b mən darbo əzzən gab u šulṭono.
031. Natiǧe: fayəši šet əšne w hənne komaṣərfi ak kallawat, d kit aʕmayye.
032. W me d tayimi, mzabanne as səsyaṯṯe w xəlle u ḥaq danək ste.
033. W bəṯr mzabanne a slaḥaṯṯe w maqḏ̣alle šwaʕ əšne ḥrene w tayimi ak kallawatanək ste. W lo fayəš mede aʕmayye.
034. Hul d ǧbir u greʕo w kəzze, gowe w mamte muklo lu ʕmiro.
035. Hul lu ḥa yawmo... kətwa mqabəl du xan, d yətwiwa ebe dukano d ḥa nošo sowo.
036. W qrele lu greʕo w mšayele, omər: "Hani tloṯaḥṣar əšne, koḥozenolux ʕam u zlamano w kmibayanli, d kətyo zlam rabo.
037. Liʔan bi qamayto ḥzelilxu lawoše, xd a ʕmirone, w bəṯr ḥzeli, d naqəṣ ḥal dəṯxu, w uʕdo koḥozeno, d kogowat.
038. Amarli, mə ḥawal dəṯxu yo, w man hatu w m ayko aṯutu!"
039. Mərlele lu greʕo, omər: "U zlamano, d koḥozatle aʕmi, hano Mḥammad Bag, u ʕmiro d Gziro yo."
040. Madʕalle lu sowo, mərlele omər: "L mən aṯi larke Mḥammad Bag?"
041. Omər: "Aṯi, d ḥoze u šulṭono, w kətle šuġlo gabe."
042. Lu sowo mərlele: "Hani tloṯaḥṣar əšne aṯutu. Lo qadirutu, d mqablutu u šulṭono?"
043. Mərle lu greʕo: "Ono lə kmaǧreno d məǧġanno ʕam u ʕmiro. W huwe nuxroyo yo w lo koḏəʕ, b mən darbo, moṭe lu šulṭono w mqabele."
044. U sowo mədle lu kaġad w kṯule waraqto w maḥtole bu zarf w hule b iḏe du greʕo w mərlele:
045. "Hawle haṯi lu ʕmiro w amar: "Ṣafro, yawme d ʕruto yo.
046. W u šulṭono gdoṯe bu šuqawho da.
047. Huwe w aw wazirayḏe w gdəzzeyo lu ǧaməʕ, gədmṣale.
048. Hatu klawu bi qurniṯayo, d koḥozatla, w ṭrowe u maktub ʕam u ʕmiro.
049. Me d aṯi u šulṭono, u ʕmiro ṭro možəd iḏe w obele u maktube lu šulṭono.
050. U šulṭono gmoyəd u maktub w lə kḥoyər ebe, gmaḥatle b kiste w gəzzeyo li ṣluṯo.
051. Me d mkamele i ṣluṯo w daʕər lu quṣro di ṣalṭane, gfotəḥ u maktub, gqore lu ʕmiro, gədṭolable gabe.
052. I naqlayo u ʕmiro ṭro ṭoləb mene u mede, d obəʕ."
053. Qayəm u greʕo, mədle lu maktub w azze gab u ʕmiro.
054. W mərlele omər: "U ḥawal hano pano yo." Omər: "Šafiro!"
055. Ṣafro qayəm u ʕmiro w u greʕo w azzehən lu šuqo, kalən bi dukṯo, d məllalle lu sowawo.
056. I saʕa da ḥḏaḥṣar w falge, falge d yawmo, aṯi u šulṭono w aw wazirayḏe aʕme w šapiʕi bu šuqawo da.
057. Me d maṭən mqabəl dəṯṯe, lu ʕmiro možadle u maktubayḏe l qum u šulṭono w lu šulṭono mədle, maḥatle b kiste w šapəʕ, azze lu ǧaməʕ.
058. Me d mṣalalle, nafiqi w daʕər u šulṭono lu quṣrayḏe.
059. Maḥatle iḏe b kiste, mofaqle u maktub, ftəḥle, ḥzele: ga kale yo Mḥammad Bag, u ʕmiro d Gziro, harke b Ṣṭambəl w koṭoləb i mqabale du šulṭono.
060. Mʕaǧəb, aydarbo hani tloṯaḥṣar əšne u ʕmiro b Ṣṭambəl w lo qadər, d oṯe w ḥoze, u šulṭono aw mašmaʕle xabro.
061. Ḥalan qrele l tre ǧandərma w mšayʕile lu xan, li dukṯo, d kətwa u ʕmiro yatiwo.
062. Mərle: "Zoxu! Kito b flan xan, b flan numro zlam, mṭawulle gabi w toxu!"
063. Azzən aǧ ǧandərma, ḥzalle: kalən u ʕmiro w u greʕo yatiwe bu xan, bi dukṯo, d mərle.
064. Mərralle: "U šulṭono koṭolablux l gabe."
065. Qayəm u ʕmiro w u greʕayḏe Silo, azzehən ʕam u ǧandərma lu quṣro du šulṭono.
066. Me d maṭən w ʕabiri lawġul, qayəm u šulṭono me qum u ʕmiro w nšəqqe ḥḏoḏe w mərle lu šulṭono lu ʕmiro omər: "ʕUǧbo! Aydarbo hani tloṯaḥṣar əšne, hat harke w l obatli xabro?"
067. Lu ʕmiro məʕtaḏarle omər: "Nuxroyo wayno w l oḏaʕwayno w qḥiroyo wayno."
068. Omər: "Mən yo u ḥalayḏux w b mən šuġlo maṭat larke?"
069. Omər: "Ono maṭino larke, ʕal d ḥzeli, d u ʕamo di walayayḏi korəfḏ̣i u xabrayḏi w nošo mənne lo məʕtabarli abadan.
070. ʕAl hawxa aṯino, məlli: latli čara ġayr menux. D hat qədrat ḥəkmat ʕal u ʕamayḏi, ḥatta d maqəblile, xəd meqəm, w ṭaw."
071. Fayəš u ʕmiro gab u šulṭono w mʔamarle lu šulṭono omər: "Ḥaḏ̣erulle badle maǧ ǧulayḏi lu ʕmiro!"
072. W moṣele d mḥaḏ̣arralle səsyo w sayfo w rumḥo w mǧahazle bu slaḥ.
073. W hule amro l fərqa d ʕaskar w qrele lu raʔis di fərqa, mərlele omər: "Hat gtowat taḥt u amro du ʕmiro w u mede, d mʔamarlux, lazəm saymatle."
074. Mḥaḏ̣arlele kul mede w mḥaḏ̣arle i ʕaskar w nafiqi, elo lu ʕmiro l amṭele baḥs du greʕayḏe b ḥḏo naqla.
075. Me d nafiqi mi walaye d Ṣṭambəl, u greʕo mhalaxle mhalxono bəṯre du ʕmiro w di ʕaskar, hul d maṭən lu tarʕo baroyo di walaye.
076. Lu ʕmiro lo ḥəlle bu greʕo w lo mərle mede w nafiqi mi walaye.
077. Me d ḥzele lu greʕo: ga lo ḥəlle ebe lo ǧġil aʕme w azze, fayəš u greʕo bu tarʕo w lu ʕmiro lo ḥəlle ebe abadan.
078. Qayəm u greʕo, daʕər w aṯi gab u sowawo diḏe.
079. Mšayele lu sowo omər: "Mən hawi?" Omər: "Ašər azzano gab u šulṭono w lu šulṭono məstaqbele u ʕmiro ġalabe ṭowo.
080. W mǧahazlele səsyo w mǧahazlele fərqa d ʕaskar w moṣele ar rabe di ʕaskar aʕle w maḥtile taḥt u amro du ʕmiro.
081. W səmlele badle d ǧule m diḏe w mḥaḏ̣arlele čadəre, šafərto ġalabe, w azzeyo ʕam i ʕaskar.
082. Azzino bəṯrayye bəṯrayye, hul d maṭina lu tarʕo baroyo di walaye.
083. Ḥəlli: lu ʕmiro lo ḥəlle ebi w l amṭele baḥs diḏi, meqəm gab u šulṭono.
084. W qayəmno, daʕərno, fayəšno qṭiʕoyo."
085. Omər: "Ṭowo, ya abri, itaw!" Omər: "Gmoṣenolux waṣiye. U xabrayḏi lo ṭoʕatle w lə mḥalqatle bam maye!"
086. Omər: "Amar!" Omər: "Komanno: lowat inan ʕal u rabayḏux! W lowat inan ʕal i aṯtayḏux! W ap pəsmam diḏux lo marfatte! Haṯe i waṣiyayḏi, a tloṯo xabrani.
087. W ḥzi! Mən səmlele lu šulṭono lu ʕmiro, ono gədmḥaḏ̣arnolux ṭaw mene w izux, mṭile!
088. W hat gmoṭatle bu qunaġ qamoyo, gqorelux bi qamayto, gḥozən, kmaḥatlux i čadərayḏux.
089. Gədmšadər ḥa, gdomər: "I čadəraṯi d man yo?
090. Me d aṯən, ḥzalle, li ʔanno i čadərayḏux ktuyo ṭaw m diḏe. L əzzux gabe!
091. Qunaġ ḥreno, gəmšadri ḥreno, l əzzux gabe!
092. Bu qunaġ da tloṯo gdoṯe u ʕmiro, d ḥozelux.
093. Me d ḥzelelux, gməʕtaḏər menux. Ṭabʕan, gqənʕat aʕme w gəzzux."
094. Omər: "Ṭayyəb!" Mḥaḏ̣arlele lu zlamawo u sowo səsyo w sayfo w rumḥo w mḥaḏ̣arlele čadəre ġalabe šafərto w hulele maṣarif, kallawat ġalabe w azzeyo bu darbo.
095. Əlḥaṣəl: awwəl qunaġ maṭi mqabəl di ʕaskar, d kətwayne ʕam u ʕmiro. Me d nṣəbbe i čadəraṯṯe, huwe ste nṣəble, i čadərayḏe mqabəl di čadəre du ʕmiro.
096. Ḥzalle lu ʕmiro w laḥ ḥawrone, d konofəq ḥa mi čadəraṯi, aǧ ǧulayḏe ṭaw m du ʕmiro.
097. W i hayʔayḏe košəbho, d kətyo huwe ste ʕmiro.
098. Mšadarre gabe, ṭləbbe d əzze gabayye, l azze.
099. Walḥaṣəl b annaqla dat tarte w da tlaṯ, aṯi u ʕmiro gabe, obəʕ d oḏəʕ, man yo.
100. Ḥəlle, ḥzele: ga kale Silo, u greʕayḏe.
101. Omər: "Silo! Ono mšadarli bəṯrux, tlaṯ naqla w l aṯat gabi?"
102. Omər: "Ya u ʕmirayḏi! Hat marfeluxli w ono, šuġlo aʕmux lo fayəšli. Kul ḥa bu baytayḏe!"
103. Qayəm u ʕmiro, məʕtaḏarle mene w omər: "Hat u greʕayḏi hat. W kobaʕno d oṯat, məstalmat i qiyade di ʕaskaraṯi w kul mede, d əbʕat, hat gsaymatle."
104. Qanəʕ aʕme w azzehən, hul d maṭən li walaye d Gziro. W azzeyo lu quṣrayḏe w qrele lar rabe w lann aġawat w lam maxatir, d rfəḏ̣walle u xabrayḏe, w mǧazalle w ḥkəmle aʕlayye.
105. Elo Silo maḥatle išara ʕal ab bote dap pəsmamayḏe, moṣele i ʕaskar, d nošo lo mqaru laf elayye w maḏ̣ərre b mede.
106. W hawxa maḥəfḏ̣i ap pəsmam d Silo bəlḥuḏe w u ʕamo ḥreno mʕaḏbənne ġalabe. Hul d u ʕamo kule maṭəʕle lu ʕmiro.
107. W bəṯr mədde, mšadarle lu ʕmiro i ʕaskariye l Ṣṭambəl w maškalle u šulṭono.
108. Qayəm u ḥa yawmo, Silo omər: "Ono moṣeleli lu sowawo tloṯo xabre. Mǧarabnanne!"
109. Kətwayle lu ʕmiro qazo w falətto wa bayn aš šuqone di walaye w nošo lo goyašwa eba.
110. Midole lu greʕo Silo w məblole lu baytayḏe, təlyole b odaye d ruḥa.
111. W mṭele qazo ḥreto, d šəbhola, w məlle li aṯto omər: "Haṯe i qazo du ʕmiro yo.
112. Gnəḥrinala w əxlinala, liʔanno kmʕaḏbo u ʕamo.
113. Kəxlo bas sefoqe du ʕamo, kəmḥarmo u muklo qumayye."
114. Natiǧe: nḥəlle i qazayo w məllela: "Bašele, mqaliya! Gdəxlinala." W səmla w xilalle.
115. Bu yawmo d bəṯr ḥzele lu ʕmiro, ga i qazayḏe lo komibayno. Mšayele aʕla. L nošo lo mərle: "Ḥəzyoli." Omər: "U ḥa, d mbele i qazaṯi w l aṯi məlleli, gqoṭaʕno qarʕe."
116. Omər: "U ḥa, d mbele i qazaṯi, w l aṯi məlleli, gqoṭaʕno qarʕe."
117. L nošo lo məllele, u Silo lo maqərle.
118. Hul u ḥa yawmo aṯi Silo lu bayto. Ḥzele, kala i aṯto kolayšo, u layšo du laḥmo.
119. Omər: "Qay kohayzat hawxa ruḥax?" I aṯto mərlale, əmmo: "Maʕlum, komihozi idoṯi w ono gmihozono!"
120. Omər: "Lo, hat lattat ṭawto!" W mḥelela šaqame ʕal qḏola.
121. Haṯe mazʕaqla w baxyo w mahzamla me qume, yasiqo ʕal i goro mqabəl du šubbak du ʕmiro.
112. Əmmo: "E, maʕlum! Gqəṭlatli! Ma ono ṭaw mi qazo du ʕmiro no?"
123. Hano, u ʕmiro, kale bu šubbak w šaməʕ: ga kəmmo: "Ma ṭaw mi qazo du ʕmiro no?"
124. Qayəm, qrele l Silo w məllele omər: "Kmibayən, i qazayḏi elux nḥirolux?"
125. Omər: "Ašər, ya u ʕmirayḏi, yaʕni laybi toleno menux."
126. "A", 	— omər, — "ono mərlilux, omanno: mə ḥa, d mbele i qazayḏe, nḥirole. w luleli xabro, gqoṭaʕno qarʕe. 
127. Hano omər: "Hawli muhle, tre yawme!" U ʕmiro omər: "Abadan, muhle layt eba žġer m adlalyo."
128. W qralle bi walaye, ənno "ṣafro u ʕmiro gqoṭəʕ qarʕe d Silo, ʕal d nḥərle l Silo i qazayḏe!"
129. Šamiʕi ap pəsmam d Silo w aṯən kulle gab u ʕmiro w ṭləbbe mene w mərre: "Kəbʕina d ʕofat Silo w u mede, d ṭəlbat, gdobinalux mu mal w me kul mede."
130. U ʕmiro lo ʕfele. Azzehən, mṭalle a qliḏe dab botaṯṯe kulle w maḥtənne qm u ʕmiro.
131. Əmmi: "Hani kulayna gnəfqina mab bote w ab bote bu mal w b kule mede elux! Kəbʕina, d ʕofat Silo!" U ʕmiro lo ʕfele.
132. Silo omər: "Klawu! Ya u ʕmirayḏi! Hawli muhle saʕa!" Omər: "Saʕa elux muhle!"
133. Omər: "Hawli greʕo m diḏux ste aʕmi!"
134. Mədle l greʕo ʕam ruḥe w azzeyo lu bayto. Mofaqle i qazo me lawġul w məṭyole, maḥwyole lu ʕmiro omər: "Haṯe kala i qazayḏux!"
135. Me d ḥzele lu ʕmiro, ga kəmṭele i qazo, mʕaǧəb.
136. Omər: "Silo! Hani tarte naqlat, hawxa kosaymat ebi. Mə kəbʕat?
137. U ǧerobano kəmǧarbatli?
138. Uʕdo ʕfelilux w kobaʕno, d msamḥatli bi ġalṭaṯi diḏi."
139. Silo omər: "Ya u ʕmirayḏi! Ḥzeli, d ono hul uʕdo amin no aʕmux ġalabe. W ḥzeli, d hat daʔiman kowat lo amin aʕmi.
140. Fa uʕdo gabux itawto lo fayəšli.
141. Kobaʕno d obatli darbo, d nofaqno me gabux."
142. U ʕmiro məʕtaḏarle w məllele omər: "Tamam! Walakən kobaʕno d msamḥatli."
143. L Silo məllele omər: "Ono kəmsamaḥnux, bas gabux lə kfoyašno."
144. Ḥzele lu ʕmiro: ga lə kfoyəš gabe omər: "Ṭlab! U mede, d əbʕat, gdobenolux. Šarṭ d msamḥatli! Liʔanno ġaləṭno b ḥaq diḏux."
145. Silo məllele omər: "Haka korəḥmatli, kobaʕno, d obatli i daštayho, d kətyo b gabe du ḥədudu d Gziro.
146. Gdəzzino, maʕamarnoli qriṯo eli w lap pəsmamayḏi tamo w naqla ḥreto aḥna a greʕayḏux na w u amrayḏux ʕal qarʕayna!"
147. Hulele lu ʕmiro i daštayo w qayəm l Silo, mbele ap pəsmamayḏe w azzehən li daštayo w yatiwi eba w maʕmralle.
148. W hul adyawma kəmmila li daštayo Dašta Silopya."

======
Ritter: 037. M_ʕ Aus meinem Leben.txt
j1. Ono koməǧġanno, Mšamšono Asmar, u abro d Qašo Gewargis, u abro d Qašo Asmar, u abro d Qašo Gewargis, u abro d Qašo Ḥanna, u abro d Qašo Aḥo, d ʕIwardo. Bu Ṭuro daʕ ʕAbode.
002. Hawino i šato dann alfo w čaʕmo w əštaḥṣar, b təšrən u ḥaroyo.
003. I šato dann alfo w čaʕmo w šeṯ w ʕəsri hawi babi qašo l Karboran w ono qorewayno bi madrase d ʕIwardo.
004. Molafwaylan Malfono Dawiḏ, d bəṯr hawi qašo l Bsorino.
005. Bi šato, d eba rsim babi qašo l Karboran, nqilan u baytayḏan l Karboran hul li šato dann alfo w čaʕmo tmone w ʕəsri.
006. Aḥuni, d rab meni, əšme Šamʕun wa, azzeyo li dayro du Zaʕfaran b Murde, d yoləf i qrayto w u beṯgazo tamo.
007. Me d azze, lu ḥasyo di dayro, rsəmle aḥuni u Šamʕun dayroyo w maḥatle əšme Yaʕqub.
008. Me d šamiʕina w ono heš lo mkamewayli u yulfonayḏi, qayəmno, azzino ono ste ʕam emi bi šatayo hul li dayro du Zaʕfaran, ḥatta d yolafno u beṯgazo, yaʕni an naḥle di ʕito.
009. Me d azzan l tamo, fayišina yarḥo tamo. U ḥasyo di dayro, əšme Ḥasyo Ḥanna Gandur wa. Nqil me tamo l Bayrut.
010. Ono fayəšno tamo, fayəš komaqreno ad dayroye w an naʕime, d kətwayne bi dayro, hul d aṯi Dayroyo Ḥanna u Dolabani, fayəš komaqreli u beṯgazo w i qrayto du səryoyo.
011. Me tamo, me d yaləfno ṭowo, daʕərno mi dayro, aṯino l Karboran w fayišina b Karboran, maqreli an naʕime di qriṯo a ṣlawoṯe w əšmo m qrayto.
012. Hul li šato dann arbaʕ w tleṯi b təšrən u ḥaroyo mšanele l babi Qašišo Gewargis b Karboran.
013. W me tamo ṭʕəllan w mamṭelan l ʕIwardo w maḥatlan bi ʕito d Mor Ḥaḏəbšabo, bi qriṯayḏan w nqilan u baytayḏan l ʕIwardo.
014. Me tamo mšareli, kṯuli a kṯowe da ṣlawoṯe di ʕito, yaʕni fanqiyoṯe w ḥusoye w a kṯowe ḥrene, xd u ʕmoḏo w du beroxo w du lewoyo w mgalyune.
015. W azzino li qriṯo di ʕito, maqreli an naʕime tamo.
016. Maqreli šato w ono kokoṯawno kṯowe li ʕito.
017. W bi šato dann arbʕi w da ḥḏo w arbʕi hwele kafno ba dkoṯanək.
018. Qayəmno, naḥətno laltaḥ w fayəšno tamo, ham kokoṯawno.

======
Ritter: 038. M_ʕ Die dummen Leute von Daywan.txt
001. Ono Mšamšono Asmar, u abro d Qašo Gewargis d ʕIwardo, koməǧġanno. 
002. Kito qriṯo se Karboran, əšma Daywan.
003. I qriṯaṯe kula ṭaye yo.
004. W u ʕamo di qriṯo iḏiʕe ne bi aḥmaqiyaṯṯe. Hawnayye noquṣo yo.
005. U ḥa yawmo maṭʕanne ʕaṣro ḥamšaḥṣar zlamat a ḥmoraṯṯe, abšoṯe w azzehən d məblənne l Gziro, lu ʕmiro d Gziro.
006. Hənne azole bu darbo, ḥzalle qamṣo mani ar rabe. W ṭabʕan, u qamṣawo, i naqla d koḥoze nošo, kokole ʕal at tarte raġloṯayḏe aḥ ḥaroye w komaʕle at tarte iḏoṯayḏe.
007. Hani me d ḥzalle u qamṣo hawxa, əmmi: "Klawu! Hano u greʕo du ʕmiro yo!"
008. Me d kalən, manḥatle iḏoṯe. Huwe, d manḥatle iḏoṯe... kətwalle ḥa aʕmayye, yaʕni u rišonaṯṯe wa, hawo wa u fohumaṯṯe.
009. Omər: "Ǧamaʕa! U qamṣano hano u greʕo du ʕmiro yo, komər: "Anḥetu aṭ ṭaʕne harke w izoxu, ṭrawunne!"
010. Koqaymi, manḥti aṭ ṭaʕnaṯṯe tamo w dəʕri oṯən l Daywan.

======
Ritter: 039. M_ʕ Pfarrer und Molla.txt
001. Malfono Asmar. U ḥa yawmo aṯi u malla gab u qašo, omər: "Aḥuno, kobaʕno d zawnatli tərto."
002. Məlle lu qašo: "Mən šəkəl kəbʕatla?"
003. Omər u malla: "Ṭruyo lo seməqto w lo ḥewərto w lo kəmto w lo balake w lo šaʕəṯto w məš šəkəl, d huyo, ṭruyo!"
004. Məlle lu qašo: "Hat ste tux yawmo, d lowe lo ḥušabo w lo tre w lo yawmo d tloṯ w lo d arbʕo w lo d ḥamšo w lo d ʕruto w lo d šabṯo.
005. Yawmo, d lowe lo ṣaḥwo w lo ʕaywo w ayna čax d oṯat, tux!"
006. Hano, u malla, azzeyo, fayəš kmo yawmoṯe omər:
007. Malava ono huli kallat lu qašo, d zowalli tərto.
008. Qoyamno, əzzi gabe, d ḥozeno, məs səmle!"
009. Qayəm u ḥa yawmo, azze gab u qašo. Me d maṭi, drele šlomo aʕle. Madʕalle u šlomayḏe w omər: "Ahla w sahla b aḥuni u malla!"
010. U malla omər: "Aḥuno, kaṯino d ḥozeno, zwəlluxli tərto?"
011. U qašo məlle: "Ma aḥuno, adyawma mən yo?" Omər: "Adyawma yawme d ḥamšo yo."
012. Məlle: "Aḥuno, lo məllilux: l oṯat yawme d ḥamšo?"
013. Qayəm, daʕər lu bayto w bəṯr b kmo yawmoṯe aṯi naqla ḥreto.
014. Mšayele u qašo ʕal u yawmo. Məllele omər: "Yawme d šabṯo yo."
015. "E", — omər, — "lo məllilux: l oṯat yawme d šabṯo?"
016. "Ṭayyəb", — omər, — "e, ayna yawmo, d oṯeno ḥa may yawme di šabṯo yo."
017. Madʕalle lu qašo omər: "Ono ste, məš šəkəl d šoqanno i tərto, maš šəklat daq qanyone yo. Ba mən kəbʕat d samnux?"
018. Omər u malla: "Qum, zan li šariʕa gab u qaḏ̣i!" Məlle: "Zan!"
019. Azzehən. Omər u qaḏ̣i: "Mə kito baynoṯaṯxu?"
020. U malla omər: "Ya qaḏ̣i! Me mədde d tloṯo yarḥe huli, hulile kallat lu qašo, d zowalli tərto. Heš hul uʕdo lo šqileli."
021. Omər: "Qašo! Qay lo šqiluxle tərto lu malla?"
022. U qašo omər: "Ya u qaḏ̣iyayḏan! Aṯi u malla gabi w ṭləble, d zowanne tərto. Lo mar rangat daq qanyone. W məlleli: "Ayna yawmo oṯeno?"
023. Ono ste məlli: "L oṯat b ḥa may yawme di šabṯo w lo b ṣaḥwo w lo b ʕaywo! Ḥzi, mə kəmmat hat!"
024. Omər u qaḏ̣i: "Kmaḥwe d a trayxu b ḥila koʕawdutu ʕam ḥḏoḏe."
025. Qayəm mamte kulav w maṣər a tre b ḥḏoḏe w loyəf u kulav aʕlayye w moḥalle daḥfe w annaqla mgandri.
026. Me d koqoləb u qašo ʕal u malla, komər: "Qašo! Məš šəkəl tuyo i tərto, zwana!"
027. W i naqla d koqoləb u malla ʕal u qašo, komər: "Malla! Mən yawmo d howe, tux!"
028. Qayimi, qralle lu qaḏ̣i, mərre: "Məttafaqlan. Daxil diḏux! Šrilan!"
029. Mšadalle lu qaḏ̣i zlam w šralle w aṯən.
030. Omər: "Hn! Məttafaqxun?" Əmmi: "E!"
031. Omər: "Naxa qumu, zoxu lu baytaṯxu!" W hawxa azzehən w məttafaqqe.


======
Ritter: 040. M_ʕ Qašo Ǧəbrayel. aus meiner Kindheit.txt
001. Malfono! Ono Qašo Ǧəbrayel, kətwaybi tloṯaḥṣar, arbaḥṣar əšne.
002. I šato dann arbaḥṣar aṯi ḥasyo ʕAbdlaḥḥad, u ʕabodo mi ʕIwardo l Bsorino w aḥna b Bsorino.
003. Lalye d ḥušabo azzan li ʕito, d mṣalina kulayna, ṭabiʕi.
004. Hawi čax du šəmloyo, aš šamoše lo naḥiti, d mšamlən.
005. Naḥətno ono, mšamleli.
006. Bəṯr aṯi dawre du sutoro kaḏalək, naḥənno lu sutoro.
007. W aṯi čax di Abu Aḥiḏ, disa naḥənno li Abu Aḥiḏ, miroli.
008. Bəṯr m mkamelan i ṣluṯo, nafiqina mi ʕito.
009. Kito ḥa, əšme Ǧəǧǧe, xort, abro d ḥamšo w ʕəsri əšne. Ono kətwaybi arbaḥṣar əšne.
010. Qayəm, nafəq qm u tarʕo baroyo, kali qumi, ḥatta d moḥeli.
011. Ono zayəʕno mene, d moḥeli. Ṭabiʕi, hiye zlam rabo, ono naʕimo.
012. Azzino, kalino bayn lu xuri w lu ḥasyo.
013. W u xuri mšayele meni, məlle: "Xwarəz, mə kito? Qay hawxa kozayʕat?"
014. Omanno: "Mətyaqnat, ya ḥolo, u Ǧəǧǧe, kəbʕe d moḥeli, ʕal d naḥənno, mšamleli w məlli u sutoro w məlli i Abu Aḥiḏ."
015. Qayəm u abuna xuri, mzaraṭle, mhadadle u Ǧəǧǧe, omər: "Ḥur! D maʕlat iḏux aʕle, kəḏʕat, mə gsamno ebux!"
016. Hawo azze lu baytayḏe, ono fayəšno ʕam u ḥasyo w ʕam u xuri. U xuri maḥkelele omər: "Yabo! Kəḥzelux: zlam kamilo kəbʕe d moḥe lu zʕurano.
017. Qay yo ḥzelux bi xədmayḏe, xdəmle bi ʕito. Hawo mḥasadle mene."
018. Omər: "Man yo u zʕurano?" Omər: "Hano, u zʕurano, kowe u xwarəz d Ḥasyo Ṣaliba, u xwarəz d Ḥasyo Ṣaliba, u kaṯowo da mgalyune."
019. Ḥəlle lu ḥasyo ebi, məlle lu xuri, omər: "Hano ktowe kuhno."
020. U yawmawo, kətwayno heš naʕimo.
021. Bəṯr maṯe l azze tarte šabe, u navi du xuri huleli šamʕo b iḏi w mbeleli su qabro d mafəryono Šamʕən.
022. Omər: "Ḥur bi kowaṯe, ḥzay, mə kito lawġul!"
023. W ono ste ʕal lebi, mədli u šamʕo m iḏe w ḥəlli bi kowo.
024. Ḥzeli mafəryono Šamʕən, ḥasyo, w i badlayḏe aʕle, i ʕəkkase b iḏe w u ṣlibo b iḏe.
025. Aṯino lu bayto, xəd zayəʕno.
026. Emi məllali: "Ya u abrayḏi! Qay hawxa kozayʕat? Qay hawxa koǧəflat?"
027. Omanno: "Mətyaqnat, u navi du xuri huleli šamʕo b iḏe w məlle: "Zux, ḥur bi kowaṯe, mə kito!" Ḥəlli bi kowo, d koʕəbro, d koḥayro l mafəryono Šamʕən.
028. Haṯe yo, yaʕni i zuḥṯayḏi. Mede ḥreno layto, nošo lo mḥeleli, bas maṯe zayəʕno."
029. Azza, məlla lu xuri, qayəm u xuri, mḥele li naviyayḏe.
030. Bəṯr d azzi li ʕito, ono deri yawmo, mṣalele ʕal riši, aḏiʕat? W azzino, nšəqli u qabro, aḏiʕat?
031. Azza i zuḥṯayo kula w xdəmlan hul li šato du sayfo, d nafiqina mi qriṯo.

======
Ritter: 041. M_ʕ Der Mann, der immer seine Frau pruegelte.txt
001. Ya malfono! Kətwa zlam məskeno, kul yawmo, kul yawmo, kul yawmo moḥewa li aṯto.
002. Yaʕni kito ġalabe, ko gawri, eh, b hatikat.
003. I aṯto, me d saymo, komoḥela, mə d saymo, komoḥela.
004. U ḥa yawmo omər: "Frasli lawġul!" Frəslale. Omər: "Qay lo frəslaxli ʕal i goro?" Mḥelela.
005. Deri lalyo, aṯi, frəslale ʕal i goro. Omər: "Ayko frəslaxli? Qay lawġul lo frəslaxli?" Mḥelela.
006. Bəṯr qayimo məsketo, frəslale lawġul w larwal.
007. Səmlale ḥšəmto. Omər: "Mə ḥšəmto səmlax?"
008. Əmmo: "Ašər, səmli ḥalyo." Qayəm, mḥelela, omər: "Qay lo səmlax ḥamuṣo?"
009. Deri yawmo ṭbəxla ḥamuṣo. — "Mə ṭbəxlax?" — Əmmo: "Ašər, ṭbəxli ḥamuṣo." — "Qay lo ṭbəxlax ḥalyo?" Mḥelela.
010. Bəṯr ṭbəxla ḥalyo w ḥamuṣo. Frəsla lawġul w larwal.
011. Aṯi omər: "Məs səmlax ḥšəmto?" Əmmo: "Ašər, ṭbəxli ḥalyo." Omər: "Qay lo səmlax ḥamuṣo?" Əmmo: "Ṭbəxli ḥalyo w ḥamuṣo. M ayna ḥa d əbʕat, axul!" Omər: "Ayko frəslaxlan?" Əmmo: "Frəsli lawġul w larwal. Ayko d əbʕat dəmxat, dmax!"
012. Maḥšamle, bəṯr mi ḥšəmto saləq li goro, daməx ʕal i goro.
013. Bəṯr d daməx, ḥəlle i mizən ʕəl mene.
014. Disa ḥəlle, mḥaǧaǧle aʕla, omər: "Ḥur! Hat frəslaxli taḥt i mizən, ḥatta d nəflo aʕli!" Mḥelela.
015. I məsketaṯe mḥayro. Aydarbo saymo, aydarbo maxəlṣo mene? Lo kəḏʕo.
016. Deri yawmo kətla ǧiran, sawto. Aṯyo sida, əmmo: "Ya ḥəlto! Maməṯleli bam məḥwoṯe. Məs saymono, komoḥeli.
017. Ṭəbxono ḥalyo, komoḥeli. Ḥamuṣo — komoḥeli. Fərsono lawġul, komoḥeli. Larwal — komoḥeli. Aydarbo saymono?"
018. Əmmo: "Ono, u darmonayḏe sidi yo. Adyawma gəmšayʕatle l dukṯo w ṭr əzze misale!"
019. Aṯyo i žənəke, əmmo: "Ya abri! Qay lo kozolux, nəfqat l larwal bu baḥarano?
020. Kalən an naʕime daw wazire w an naʕime du malko zəbṭi nune. Izux, mfaraǧ aʕlayye!" Omər: "Baʕ, hama d əzzino."
021. "Mən d omanno?" — Əmmo: "Mede l əmmat! Amar lo mede! Lo mede! Haṯi i ṣənʕayḏux."
022. Qayəm, azzeyo, ḥəlle w mfaraǧle aʕlayye.
023. Kozəbṭi nune. Omər: "Lo mede! Lo mede!" Wa əlla hul ʕaṣriye kozəbṭi am məskenani, lo zbəṭṭe mede.
024. Əmmi: "Ašər, kito, layto, hano kodoʕe aʕlayna, lo zbəṭlan mede!"
025. Mḥallalle məḥwoṯe, hul d omər: "Bas yo."
026. Omər: "Baʕ, mən d omanno?" Omər əmmi: "Amar: ʕəsri tleṯi mar rabe, šawʕi tmoni man naʕime!"
027. Fayəš komər: "ʕƏsri tleṯi mar rabe, šawʕi tmoni man naʕime! ʕƏsri tleṯi mar rabe, šawʕi tmoni man naʕime!" Hul d koṯe bu darbo.
028. Wa əlla ḥzele miṯo, koməblile li maqbara. Komər: "ʕƏsri tleṯi mar rabe, šawʕi tmoni man naʕime!"
029. Əmmi: "Pak, kəbʕe d mayṯi i ṭayuṯo kulle!" He, mḥallale məḥwoṯe hul d omər: bas!
030. Omər: "Baʕ mən d omanno?" Omər: "Amar: alo mḥasele!"
031. Komər: "Alo mḥasele! Alo mḥasele!" Hul d azze bu darbayḏe.
032. Ḥzele annaqla disa, u ʕulmawo disa daʕiri.
033. Ḥzalle kalbo bu darbaṯṯe, komər: "Alo mḥasele!"
034. "Pak! Uʕdom əmmatwa šəkəl: alo mḥasele! U kalbo ste ksaymatle nošo?" Mḥallalle disa, hul d sawəʕ.
035. "E", — omər, — "baʕ mən d omanno?" — "Amar: aʕʕau lu reḥo saryano! U reḥo saryano!"
036. Azze, šapəʕ qm u ḥəmmam. Nafiqi i aṯto du waziro, i aṯto du malko. Omər: "Mə reḥo saryo kito!" Hanək ze mḥallale, hul d abəʕ lebe.
037. Azze me tamo omər: "Yabo! Ayko d kəzzino, komoḥalli, lo koḏaʕno, mə samno!"
038. Ḥa šex omalle omər: "Abri, mə kibux?" Omər: "Mətyaqnat b aloho, me ṣafro hul l uʕdo koxanno məḥwoṯe, mən d koməǧġanno, konofanno eba w komoḥalli. Lo koḏaʕno, mə samno."
039. Omər: "Abri! Zux lu baytayḏux w maṣṭar ruḥux, meqəm d əxlat, heš zəd gduxlat!"
040. Azze lu baytayḏe, ḥzele i ḥurmayḏe bu bayto. U mede, d kətwa naṣəb, ṭbəxla.
041. Əmmo: "Mə gdəxlat?" Omər: "U mede, d mqadmatli, gdoxanno."
042. "E, ayko fərsallux?" Omər: "Kəbʕat larwal, kəbʕatla lawġul, aydarbo d əbʕat. Mətyaqnat, ono axili məḥwoṯe, xəd mḥelilax!"

======
Ritter: 042. M_ʕ Die beiden feindlichen Moenche.txt
001. Kətwa tre dayroye ʕabode. Annaqla, ṭabʕan, u šido kobəʕ daʔiman d maḥte ad dayroye.
002. U ḥa yawmo ad dayroyani ġbini m ḥḏoḏe, kul ḥa məlle lu ḥreno, omər: "L oṯat gabi!" Qayimi, qṭiʕi m ḥḏoḏe.
003. Hani, kətte ṭaboxo. Annaqla kul yawmo, komoballe u muklaṯṯe lu kurḥayḏe.
004. Hano, u sowo, kəmšayəl u ṭaboxo ʕal u dayroyo naʕimo w komṣaʕalle w komər: "Amalle: hat ḥa lattat ṭowo." W komalle xabre pisin.
005. Me d kəzze u ṭaboxo l gab u naʕimo, hawo ste kəmšayəl u ṭaboxo w komṣaʕarle lu sobo.
006. Hano, u ṭaboxo, komalle: "Aḥunux u sobo kəmšayəl b kef diḏux w hawi lḥiqoyo l ḥzaytayḏux."
007. Hano ste komadʕər aʕle xabre pisin w komər: "Zux, mbaleġe aṣ ṣuʕrani w ṭro lo mšayəl aʕli! Aloho lo maqbəl mene!"
008. Bu ḥalano hənnək kəmṣaʕri l ḥḏoḏe, u ṭaboxo kombalaġġe šlome.
009. Hul u ḥa yawmo hano, u ṭaboxo, koqoyəm, mobəl u muklo lu sobo w bəṯr komobəl lu dayroyo naʕimo w komər:
010. "Aḥuno! U dayroyo sobo kəmšayəl b kef diḏux w komər: "Ašər, gdoṯeno uʕdo l gabux, d msamḥina ḥḏoḏe."
011. W me tamo kodoʕər gab u dayroyo sobo w komalle: "Aḥuno! U dayroyo naʕimo kəmšayəl b kef diḏux w kaṯi l gabux, d msamḥitu ḥḏoḏe."
012. Hano, u sobo, komər bayn ele w ruḥe: "Madam huwe naʕimo w xort yo w kotowər nafše w gdoṯe l gabi, bəṯr me d komšadannole, haqqa aṣ ṣuʕrani, ma hiye ṭaw meni yo?
013. Ašər, gqamno ono, gəzzino l gabe w šoqanno iḏe d aloho mine!"
014. W hawo, u naʕimo ste, komər: "Madam hiye zlam sobo yo w komətnazəl, kmanḥət nafše w gdoṯe l gabi me darbe, d ono əzzi l gabe w bəṯr maqqaṣ ṣurʕanək, d mṣaʕarwaynole.
015. Ba ašər ono gəzzino meqəm l gabe!"
016. Koqayimi a tre kul ḥa mənne, nofəq mu kurḥayḏe w əzze l gab u ḥreno.
017. W koloqən b falge du darbo b ḥḏoḏe w konəšqi ḥḏoḏe w kəmṣalḥi.
018. Kaʔinnu mətyaqanne, d kul ḥa mənne b šrolo omarwa: "Gəzzino l gab u ḥreno."
019. W bu šəklano mṣalḥile lu xodumo ʕam ḥḏoḏe.


======
Ritter: 043. M_ʕ Der reiche Gottesleugner.txt
001. Kətwa ḥa zangin w kətwayle ġalabe mal.
002. U ḥa yawmo hano məftakalle bayn ele l ruḥe omər: "Ono, madam kətli u qa malano w latno sniqoyo d nošo w lo d mede, w l mən u qaṣano komiʕalaqno bi špəlte d aloho?"
003. Liʔan obewa xerat ʕal əšme d aloho w lo madʕarwa faqiro xalyo me qum u tarʕayḏe.
004. U ḥa yawmo məlle li aṯtayḏe omər: "M uʕdo w azolo lo kowe, d ḥowutu faqiro w lo d obutu mede l sniqoyo w lo d saymutu ṭowuṯo ʕam man d howe ma sniqoye w maf faqire.
005. W ʕal d kətwa i aṯto mhaymanto w rəḥmowa aloho, lo qadiro d əmmole "hat ġalaṭ hat", elo b leba madəmla ʕal u xayr w ʕal i ṭowuṯo w məllale: "Ṭrowe, xəd kəbʕat!"
006. Hano ġalabe qawi b lebe ḏ̣əd d aloho hul daraǧe, d komankər u wuǧud d aloho.
007. Me d ḥzele l aloho haṯe... u ḥa yawmo u zanginano azolo lu ḥəmmam.
008. Komšayəʕ aloho ḥa mam malaxe lu ḥəmmam.
009. I naqla d šləḥle lu zangin aǧ ǧulayḏe, koʕobər u malaxo w kolowəš aǧ ǧule du zangin w komdame ruḥe bu zanginano w hedi nofəq bu tarʕo da.
010. Me d ḥzele lu moro du ḥəmmam, nafəq aʕme w mwadaʕle larwal w daʕər, məlle laʕ ʕawode omər:
011. "Sxaru at tarʕe w zano lu bayto!" Liʔan u ḥəmmam xuṣuṣi lu zanginano wa.
012. Hani, aʕ ʕawode, mərralle əmmi: "Ma lo heš kale u xawaǧa lawġul kosoḥe?"
013. Omər: "Ono mwadaʕli u xawaǧa hul lu tarʕo baroyo. W azze lu bayto. Ḥzawu, man yo hawo, d lawġul!"
014. Azzehən, ḥzalle: kale ḥa kosoḥe. Mərre: "Hat man hat harke?" Omər: "Ono u xawaǧa no."
015. Aṯən, mərralle lu moro du ḥəmmam əmmi: "Komər: "Ono u xawaǧa no.""
016. Aṯi u moro du ḥəmmam, ḥzele, məllele omər: "Nfaq, ya aḥuni, w izux lu baytayḏux!"
017. Omər: "Hawuli aǧ ǧulayḏi!" Mərre: "Ǧule laytlux harke, gabayna."
018. Omər: "Ya ǧamaʕa! Ono flan xawaǧa no."
019. Hano, u moro du ḥəmmam, məlle: "Qum, xayifo nfaq!"
020. Elo huwe ṭləble aǧ ǧulayḏe mənne.
021. Qayimi, me d ḥzalle, d latle ǧule, əmmi: "Hano daywono yo!" W mḥallalle w mofaqqe larwal w ṣxərre at tarʕe w nafiqi.
022. Huwwalle mandilo, mkasele ruḥe w azze.
023. Hano ste azze lu bayto, dəqle ʕal u tarʕo, ḥzalle lax xodume ḥa zalṭono, məlle: "Ftaḥulli u tarʕo!"
023. Əmmi: "Aḥuno, ḥzi! Mə kəbʕat, gdobinalux w zux b darbux!"
025. Omər: "Ono u moro du bayto w kəmmutəlli hawxa?" Hani mərre: "U moro du bayto kale lawġul. Akid hano, daywono yo."
026. Qayəm lu greʕo, mḥelele lakmo ʕal foṯe w msaktalle.
027. Koqoyəm, əzze larwal, mi walaye. W mi nukfuṯayḏe lo kowe d maḥwe ruḥe. W fayəš bu čol, koxəl gelo.
028. W b lalyo komičək bi šqifo mede hul ṣafro.
029. ʕAl u ḥalano maqḏ̣ele kibe ḥamšaḥṣar yawme.
030. W hano, kətwayle ʕade, əzzewa kul yawmo d šabṯo lu ṣaydo.
031. Qayəm u malaxo, məlle la greʕe w lax xodume: "Lazəm d əzzan adyawma lu ṣaydo."
032. W nafəq, azze bu darbo, ḥzele: ga u zlamayḏan, u zangin, kale yatiwo qum šeno mede w koyarəx daqne w kale zalṭono w koḏ̣aʕəf ġalabe.
033. Lo ḥəlle ebe lu malaxo. W azze lu ṣaydayḏe hul ʕaṣriye w daʕər.
034. Ḥzele, bas lo maǧrele d mtane.
035. Bi šabṯo d bəṯra naqqa ḥreto lu malaxo məlle la greʕe omər: "Zano lu ṣaydo!" Azzehən. Ham ḥzele, ga kale u zlamayḏan bu ḥalawo w b dukṯe yatiwo.
036. Mqadamle l gabe w məllele: "Hat mən nošo hat? W qay harke yatiwo hat w bu ḥalano?"
037. Omər: "Ya aḥuni, zux b darbux w ṭrili b ḥal diḏi!"
038. Omər u malaxo: "Halbat... mə kit d hawxa hawat tangazar?"
039. Madʕalle ʕal u malaxo omər: "Ono aydarbo loweno tangazar? W aǧ ǧulanək, d aʕlux diḏi, w u səsyawo, d kəttat rawixo, aʕle diḏi. W hat yatiwo bu baytayḏi. W ono ḥrimoyo mu mal w me kul mede. Baʕ mə kəbʕat, d howeno?"
040. Omər: "Ṭayyəb! Qay hawxa ǧarilux?" Məlle: "L aloho šqile meni." Omər: "Qay kit aloho?"
041. "Hn! W šxa ʕal u xabrano w lu fəkrano mamṭallalli lu ḥalano.
042. Bas tawbe qum iḏux w d aloho! Kobaʕno d aloho msamaḥli w ono gədhowenole greʕo hul lu mawto."
043. Me d ḥzele lu malaxo d me kule lebe komər w tayəb w məʕtarafle b aloho, šləḥle aǧ ǧulayḏe w hiwile lu moro w marwaxle ʕal u səsyayḏe. W azze, maṭi laḥ ḥawrone.
044. Qayəm, məlle la greʕe omər: "Adyawma riši kokoyu. Dəʕrina lu bayto!"
045. Me d maṭən, naḥət w azze l dukṯe, xəd i ʕade, d meqəm. L nošo lo mtanele abadan.
046. Azze l gab i aṯto. Hayo ste lo məllale mede.
047. Qayəm huwe, mšayele li aṯto omər: "Mən ḥzelax, d mġayər bu bayto?" Əmmo: "Abadan w lo mede."
048. Omər: "Ṭayyəb, hat w u gawrayḏax, aydarbo waytu?"
049. Əmmo: "Ono w u gawrayḏi, hani hawilan kibe ḥamšaḥṣar yawme, lo mqadamlan l ḥḏoḏe."
050. W hawxa qrele lu greʕo w mšayele, iḏa kan, maḥəsle b mede, d mġayər bu bayto. Hawo ste omər: "Abadan."
051. Omər: "Ṭayyəb, lawi ḥadiṯ mede aʕmayxu?"
052. Omər: "Bas, koṯe l boli, d meqəm b ḥamšaḥṣar yawme, aṯi faqiro, qṭiʕoyo, lu tarʕo d larwal. W məlle: "Ono u xawaǧano, yaʕni u moro du bayto no.
053. Baʕ, ʕal d kətwayt bu bayto, məllanle: dugle kəmdaglat! W ʕal d maqwele foṯe ġalabe, ašər, mḥelile lakmo ʕal foṯe w msaktalli. W žġer maṯi lawi mede aʕmayna."
054. Omər: "Ṭowo! Zux l dukṯux!"
055. Me ḥaṯo mətyaqalle, d kətyo, aloho, u mahuyono w u šaqolo w tayəb mu kufrayḏe.
056. Tə žmira saġ!


======
Ritter: 044. M_ʕ Onkel, Tante und Grindkoepfchen.txt
001. Əmmi, kətwa zlam w kətwayle aṯto.
002. U ḥa yawmo ḥəlle lu zlamano: ga i aṯto kul yawmo koməṭyole laḥmo, kule pərto.
003. Qayəm, məllela: "Qay u laḥmano diḏan hawxa, latyo basimo?"
004. Əmmo: "Hn! Lo kəḏʕat, ya zlam? Kətlux ḥoṯo b Ḥardaša, kəmʕarṭo tamo.
005. Koməblo i niša, kofayšo i qšaša."
006. Hano, u zlam məskeno, mʕaǧəb.
007. Ba mən soyəm? Omər: "Baʕ, ašər, gəzzi, gqoṭanna!"
008. Koqoyəm u zlam, u ḥa yawmo əzze li qriṯo di ḥoto b Ḥardaša.
009. Awwəl d maṭi, i ḥoṯo qayimo, nšəqla əmmo: "Ahla w sahla b aḥuni!" W fṣiḥo ġalabe, me d ḥzela.
010. W kətla abro kačalok, aṯi, ḥzele u ḥolo, kale yatiwo.
011. Nšəqle iḏe w ġalabe fṣiḥ ebe.
012. Elo ḥzele, ga kale u ḥolo ġalabe qḥiroyo.
013. Omər: "Xer yo, ḥolo! Qay hawxa qḥiroyo hat?"
014. Omər: "M ayko koḏaʕno, ya xwarəz?"
015. Omər: "Amalli, ya ḥolo, be mən ḥawal diḏux yo?"
016. Omər: "Ya xwarəz! Ašər, ḥal w ḥawal diḏi haṯe paṯe yo."
017. Omər: "Lo məqḥorat ḥolo abadan!"
018. Qayəm ṣafrayto w məllela li emo omər: "Yade! Ono gəzzi ʕam ḥoli adyawma."
019. W fəʕlan omər: "Qum, ḥolo! Qum, zan lu bayto! Bas u mede, d omannux, sume!"
020. Omər: "Ṭrowe, abri!"
021. Qayimi w mḥalaqqe ʕal u darbo w azzehən li qriṯo du ḥolo.
022. Me d maṭən w ḥzela li aṯto du ḥolo, ʕayəqla ġalabe. Ba mə gsaymo?
023. Hano, u kačalok, omər: "Šlomo aʕlax, taḥolo!"
024. Əmmo: "Ahla w ġalabe b xer aṯət! Aydarbo yo emux?" Omər: "Ġalabe ṭawto yo. Kəmšaylo b kef diḏax."
025. Omər: "Taḥolo! Hat aydarbo hat? W ḥoli, kowelax moro, mede aw lo? Amalli!"
026. Əmmo: "Ṭrowat saġ, abri, ġalabe ṭawto no."
027. Omər: "Ḥolo! Ma latlux ʕwodo mede?" Hawo ste omər: "Bele ašər abri! Kətlan dworo."
028. Omər: "Lakan ṣafro gəzzan lu dworo, ono w hat!"
029. Qayimi ṣafrayto, mədde las sefoqe du dworo w azzən.
030. Nafiqo i aṯto du ḥolo aʕmayye hul lugab mi qriṯo w daʕiro.
031. Naqla u kačalok omər: "Ḥolo! Hat izux! Ono gdoṯeno, malḥaqnux šawṭo ḥreno."
032. Me d daʕiro hiya, huwe, u kačalok ste, daʕər b gabo ḥreno da w ʕabər lawġul meqəm mina. W tlele ruḥe bəṯr i koro dann abšoṯe.
033. Hayo ste aṯyo lu bayto, latla xabro, d daʕər u kačalok.
034. Ha! Naqla aṯi zlam l gaba omər: "Hay! Adyawma lo koqədrat, lo koqədrat, oṯat gabi li arʕo? W mən gsaymatlan muklo?"
035. Əmmo: "Malavawo! Aṯi u qwiro du kačalok ʕam u ḥolo w azzehən adyawma lu dworo.
036. D lo əḏʕono əṯyono l gabux, raṣṭ, aḥwili, b mən darbo gməṭyono, d nošo lo ḥozeli. D lo mišawšono!
037. W ksaymono adyawma qazo mqalayto w bardəš d rezo w gdəṯyono."
038. Hawo ste məllela omər: "Awwəl d nəfqat mi qriṯo, groyazno abšoṯe bu darbo. W talax bu šopawo, hul d moṭat l gabi!" Əmmo: "Ṭowo!"
039. Hano, u kačalok, me d šaməʕ hawxa, hedika mlele ʕebe abšoṯe w hiye, me d nafiqo d zəbṭo i qazo, huwe nafəq bu tarʕo da w azze.
040. Fayəš koroyəz abšoṯe mi dukṯo, d rəzle, lawo, u ḥreno.
041. Hawo royazwa ḥabṯo ḥabṯo, hano, u kačalok, rəzle ġalabe.
042. Haṯe, i ḥurma, nḥəlla i qazo w mbašlola w mqalyola w səmla bardəš d rezo aʕla.
043. W falge d yawmo mədla tarte, tlaṯ ṭalme d laḥmo d ḥeṭe mnaqye w azzayo.
044. Haṯe, me d nafiqo mi qriṯo, ḥəlla, ḥzela: ga kal kit abšote rize bu darbo.
045. Mhalaxla ʕam ann abšoṯanək.
046. Bəṯr azza čike ḥreto, ḥzela: ga kal kit darbo ḥreno w kit ebe abšoṯe, bas ḥappoṯe.
047. Haṯe mḥayro, elo məlla: "Yəmkən hani nfolo nafili me noše. Huwe lo koroyəz hawxa əšmo. Ašər, gəzzi bəṯrani aġ ġalabe!"
048. Azza w azza. Naqla ḥəlle lu kačalok: gava kaṯyo!
049. Məllele lu ḥolo omər: "Ḥolo! Adyawma gdəxlat laḥmo d ḥeṭe.
050. Ḥur! Kaṯyo taḥoli!"
051. Qayəm hano, rahəṭ l qamuṯa w raqəḏ bu darbo. Omər: "Ahla b taḥoli! L mən mʕaḏbat? D əmmatwayli, gdoṯewayno ono! Mḥelax u darbano kule qumax w aṯat!"
052. Haṯe, me d ḥzela u kačalok, əmmo: "Tfu ʕal i čahrayo diḏux!" Bayn ela l ruḥa.
053. Əmmo: "Ba, yabo, məs saymono? U papuko d ḥolux kafino. W ḏ̣aʕəf ġalabe. Lazəm d oxəl əšmo mede basimo. W hat ste harke hat a tre yawmani."
054. Ba hiya b leba komalʕəno i saʕa, d aṯi eba.
055. Hedi mədle as sefoqe m iḏa w aṯi gab u ḥolo omər: "Ḥolo, ḥur! Mʕaḏbo taḥoli hul larke!
056. Ḥur, u mede, d əbʕo, lazəm d šəqlatla!"
057. Qayimi, yatiwi ʕal u muklo.
058. Hano, u kačalok, məllele lu ḥolo omər: "Ḥur! Axul w lo ṭorat mede bu sefoqo!"
059. Məlle hawxa, liʔan i ʕade: an niše l əxliwa ʕam ag gawre.
060. Ba i taḥolo dalale yo, kəmṣaʕro b leba. Ba nafəq m iḏa. Mə kiba d saymo? W hawo, u ḥreno, mqarmi ʕayne bu darbo, layt nošo.
061. Hani, u zlam w u kačalok, maḥatte ʕal u muklo w xəlle.
062. Fayəš komər lu ḥolo: "Məqqa u laḥmano basimo yo! Ḥolo, ṭrila čike l taḥoli!" W koġomazle b ʕayne, yaʕni "xul!"
063. Ašər, mašəġġe arʕe das sefoqe. W hedi mədla las sefoqayḏa w azza lu bayto.
064. Deri yawmo bu šəklawo daʕər u kačalok w čik lawġul w tlele ruḥe bəṯr i koro da ṭlawḥe.
065. Wa əlla aṯi u zlamawo, d korəḥmole i taḥolo. W fayəš, kəmhawər aʕla.
066. Komər: "Ḥaru bayto! Ṭrelaxli kafino w lo mbewayli muklo aʕmi, mayəṯno mu kafno!
067. E, adyawma gdoṯat gabi w mən gmamṭatli?"
068. Əmmo: "Gdəṯyono w kətlan gḏayto taqənto. Gəmqalyalla w saymono bərġəl aʕla.
069. Bas b mən šəkəl gməṭyono l gabux, d lo mišawšono?
070. Omər: "Adyawma gzoraʕno ṭlawḥe w groyazno me larwal mi qriṯo ṭlawḥe hul li arʕo.
071. Itax ʕam a ṭlawḥe, gdoṯat gabi msawyo!" Əmmo: "Ṭowo!"
072. Hano, u kačalok, košoməʕ. Hedi mlele ʕebe ṭlawḥe w mġafele i taḥolo w nafəq bu tarʕo da w azze.
073. W naqqa bzərle a ṭlawḥe bu darbo. Hul d maṭi qariwo li arʕaṯṯe.
074. Haṯe ste b fṣiḥuṯo mədla li gḏayto w mbašlola, mḥaḏ̣rola w falge d yawmo maḥatla i bardəš ʕal qarʕa w azza.
075. Ayna d koloqe eba w kəmšayela, kəmmo: "Kazzi məblalle ʕrayo lu gawrayḏi w lu qwirano du kačalok."
076. Disa nafiqo larwal mi qriṯo w ḥəlla, ḥzela tre darbe. Kito bu ḥa mənne ḥappoṯe d ṭlawḥe w bu ḥreno kito ġalabe.
077. Haṯe naqqa ḥreto azza bəṯranək aġ ġalabe w nafəq u kačalok l qamuṯa.
078. "Ahla w sahla b taḥoli! L mən mʕaḏbat? Malava ono greʕe d taḥoli!
079. Ḥzi, ḥolo, be taḥoli məqqa korəḥmolux!"
080. Naqqa ḥreto yatiwi ʕal u muklawo w axəlle w lo ṭralle čike, d ḏayqola i taḥolo.
081. Fayəš qorqor d gawa w dostayḏa ste fayəš kafino.
082. Haṯe daʕiro, haw koqədro d mhalxo.
083. Hano komalle lu ḥolo komər: "Ḥzi, be mən laḥmo basimo koməṭyolux, taḥoli!"
084. Deri yawmo aṯi u merəko w məllela: "Hani tre yawme koṭoratli kafino. Bas naqqa ḥreto haw koṯeno l gabax."
085. Əmmo: "Ya flan! Ono lo kəḏʕono, hano mə šuġlo yo. D kul d kəṯyono, koləqyono bu qwiro du kačalok. Amalli, be mən šəkəl, gdəṯyono!"
086. Omər: "Ṭayyəb! Adyawma itax larwal mi qriṯo w bu šalwo, layt tawro balako, žġer mu tawrayḏi.
087. W itax msawyo li fadono, d howe u tawro balako eba!"
088. A! Hano, u kačalok, kale talyo bəṯr i koro, košoməʕ.
089. Hedi me d azze hawo, huwe ste nafəq w azze lu dworo gab u ḥolo.
090. Omər: "Ḥolo! Hawli d dowarno!" Hulele.
091. Ha! Qariwo l falge d yawmo qrele omər: "Ḥolo! U tawrano kəmqawləǧ!
092. Xayifo šlaḥ u šarwolayḏux w tə d maləfnole aʕle!"
093. U ḥolo məskeno lo koḏəʕ, mən yo i masale. Šləḥle u šarwolo w hulele lu kačalok.
094. Hano ste mədle lu šarwolo w ləfle ʕal u tawro w fayəš kodowər.
095. Omər: "Ḥolo, ḥzi! Nayəḥle lu tawrayḏan. Yaʕni d lowewa mu šarwolano, gməfṭaṣwa."
096. Ha! Hawi falge d yawmo, i taḥolo mḥaḏ̣alla muklo ġalabe basimo.
097. W maḥatla ʕal qarʕa w nafiqo fṣiḥayto.
098. Əmmo: "Adyawma ḥila lo kowe aʕli. Liʔan aḥna, latla tawro ḥeworo. Xwa msawyo gəzzi gab u dostayḏi."
099. Haṯe me d nafiqo larwal mi qriṯo, ḥəlla me qarʕe du təl, bu šalwo.
100. Gava kalən ad dawore kodawri w ḥzela: ga layt žġer me ḥa tawro balako, bu qa šalwawo.
101. Elo ḥəlla: gava kit tawro ġalabe balako w ḥeworo. Azza laf ele.
102. Me d mqarawla, ḥzela: kal kit tawro ḥreno, čike, əšmo balako.
103. Haṯi məlla: "Ašər, hano u balako rabo, du dostayḏi yo." W qayimo, azza laf ele.
104. Hano, u kačalok, kala ʕayne bu darbo. Hama d əṯyo, d əzze l qamuṯa, meqəm me d əḏʕalle, w dəʕro.
105. Ha! Omər: "Ḥolo! Qum, kaṯyo taḥoli! Kazzi l qamuṯa, elo baṭilo."
106. Hano rahəṭ, xəd u qaqwono, w azze l qamuṯa.
107. Ḥəlla, ḥzela u kačalok.
108. "Pak lu ʕuǧbo rabano! Hano mən bala l aloho maqəṯleli ebi!"
109. Ba mə knofəq b iḏa? Qaḏ̣yo.
110. Naqla ḥreto bu šəklawo yatiwi, xəlle. Omər: "Taḥolo! Adyawma l aloho maṣṭalle u tawrayḏan."
111. Omər: "Hama ḥzeli: gava kale komifarfəṭ.
112. Dreli hawar ʕal ḥoli, aṯi. Ḥəlli, ga komqawləǧ.
113. Qayəm l ḥoli, šləḥle u šarwolayḏe. W qayəmno, maləfli aʕle čike, čike, l aloho manəḥle.
114. Əmmo: "ʕOmər bayte d alo, d kətwayt harke, naxa gməfṭaṣwa u tawrayḏan!
115. Qayimo, daʕiro papuke kafənto. W fayəš komṣaʕro l ruḥa w li saʕa, d ḥzela eba u kačalok.
116. ʕAṣriye aṯi u ḥolo w u kačalok w yatiwi.
117. Omər: "Taḥolo! Alo, qay latxu naʕime?" Əmmo: "M ayko kəḏʕono, abri? L aloho lulelan."
118. Omər: "Taḥolo, ma qay l azzax qum raġle d qadiše? Aw d zyarat?
119. Balki hənnək mətraǧən m aloho, d obalxu naʕimo mede.
120. Hama d u malano dəṯxu, lo foyəš lu ʕamo."
121. Omər: "Taḥolo! Kit harke zyara. W i zyaraṯe ġalabe faḏ̣əl yo.
122. Izax, mobela mede w ṭlab mena.
123. Ḥatta u šafiʕ diḏa, iḏa d roḏ̣e aʕlax w ʕal mede, d ṭəlbat, gdomər "ammin"!
124. Me d məlle hawxa, mətyaqan, d ktowelax." Omər: "Lazəm d əzzax yawme d ʕruto."
125. Haṯe mətyaqalla mene w ṣafro maltamla, məqqa d kətwayla dahwo w semo, lwəšla ǧule ḥaṯe w azza li zyara, d məlle lu kačalok.
126. Hano, u kačalok, meqəm me d əzzayo, huwe azze.
127. Kito dawmo rabṯo, d madilela aʕla.
128. W ḥəngi i dawmo ʕatəqto w rabṯo wa, ḥlədwa gawa, hawi, xd i koro.
129. Qayəm huwe, u kačalok, ʕabər l gawa di dawmo w tlele ruḥe.
130. Haṯe aṯyo w brəkla quma di dawmo w mṣalela w ṭləbla mu qadišo di zyara w məlla: "Ya qadišo! Koṭəlbono menux." Hano omər: "Amin, e!"
131. Me d məlle "e!", mətyaqalla, d mə ṭəlbo, gədhowela.
132. Haṯe əmmo: "Koṭəlbono menux, ya u qadišo di zyaraṯe, d adyawma moyəṯ u gawrayḏi w u kačalok."
133. Omər: "Amin! Lazəm d nəḥrat u tawro di fadono w mfarqatle ʕal af faqire w gmayṯi a tre, awwəl d ʕobər u baṣro du tawro l femayye."
134. Haṯe hedi maḥatla u dahwo w u semawo bu naqwo, d maḥtiwa an noše naqqawoṯe hadiyat, w nšəqla u qayso rabawo w daʕiro hedi hedi lu bayto.
135. Hano, u kačalok, mədle lam medonanək w xayifo daʕər lu bayto b darbo ḥreno.
136. W məlle lu ḥolo omər: "Ḥur, ḥolo! Adyawma taḥoli gsaymolan muklo ġalabe basimo. W ḥzi, ḥolo! Be mə d soyamno, səm hat ste!
137. W lazəm d mamiṯina ruḥayna a trayna w mə d saymi eban, lazəm d lo mtanina. Səm ruḥux, kaʔanno miṯo d tloṯo yawme hat!"
138. Haṯe awwəl d maṭyo lu bayto, fṣiḥayto əmmo: "Abri kačalok! Kit aʕlayna naḏ̣ro w lazəm d obinale."
139. Omər: "Pak, taḥolo! Aydarbo? Aloho maqbele! Mə d kətyo, lazəm d obinale. Hama d aloho obele l ḥoli čike d naʕimo. Mən yo, taḥolo?"
140. Əmmo: "Ašər, u tawro di fadono yo, lazəm d nəḥrinale w sayminale dəbḥo."
141. Omər: "Ḥolo! Xayifo lazəm d oṯe ḥa, noḥər u tawro, balki d aloho mkaməl u maqṣad d taḥoli."
142. Omər: "Taḥolo! Izax, qrile l ḥa mede!" Qayimo, azza, qrela lu dostayḏa, əmmo: "Tux! Adyawma l aloho hulelan! Azzino li zyara w ṭləbli mena w kul mede, d ṭləbli, məllali: "Amin!"
143. Hano qayəm, aṯi w u zlam məskeno lo koḏəʕ, mə kit, elo u kačalok koḏəʕ.
144. Nḥərre u tawro w mqaṣqaṣle. W u merəko azze lu bayto.
145. W haṯe səmla ḥšamto mu baṣro du tawro w yatiwi d əxli.
146. Awwəl d ʕabər u fako du baṣro l feme du zlam w du kačalok, u kačalok omər: "Ašər, ḥolo! Aṯili ḥəmto qwiṯo. ʕAyn du mawto yo!" W zlam ste omər: "Haymən, xwarəz, ono ste hawxa, kmaḥwe, d aṯili ḥəmto."
147. Hano xəlle kul ḥa fako ḥreno w naqqa lu kačalok kəmḥalaqle ruḥe li arʕo.
148. Omər: "Ašər, taḥolo, gmaṯno!" W naqla maməṯle b ruḥe.
149. Ha! U zlam ste mḥalaqle ruḥe, kaʔinno mayəṯ.
150. "Papo, papo l bayti howe!"
151. Əmmo i žənəke: "Ya merəko, merəko! Oo!" U merəko d əmmat hano miṯo d tloṯo yawme yo. W hawxa u kačalok ste.
152. Hedi qayimo, nafiqo bu tarʕo w azza, qrela lu dostayḏa: "Tux, ḥzi, komayəṯ u gawrayḏi w u kačalok a trayye!"
153. Qayimi a tre, aṯən. Elo lu kačalok məlle lu ḥolo, meqəm me d oṯən, omər: "Ḥur! Mə d saymi ebux, lo mtanat, hul d ono qoyamno w bəṯr hat qum!" Omər: "Ṭrowe!"
154. Me d aṯən, ḥzalle: heš kalən damixe.
155. Omər u merəko: "Ya flan, ya flan!" Ayna "flan?"
156. Mədle li msalle w nxišile eba. L ma kəmmat?
157. Hedi mṭalle i hastəfke w maḥtole bi nuro.
158. Masəmqole w naqla maglalle ʕal tize du kačalok w mdawaġġe.
159. Abadan lo raməš w hawxa ste du zlam, hawo ste lo raməš. Hani mətyaqanne, d mayiṯi.
160. Əmmo: "Tux annaqqa, d əxlina w mkayfina hul ṣafro, d maʕəlmina u ʕamo!"
161. Yatiwi, axəlle, mkayffe. Hedi qayimi, šləḥḥe aǧ ǧulaṯṯe w damixi ʕam ḥḏoḏe.
162. Hano, u kačalok, qayəm l ḥayle. Omər: "Ḥolo, qum!"
163. Qayəm u merəko, ḥəlle: gava kalən a tre ʕam ḥḏoḏe.
164. Hedi u kačalok omər: "Ḥolo! Hano wa, d oxalwa i niša w ṭorewa i qšaša, lašanux yo."
165. Mədde la tre, qṭilənne w maḥtənne bu xurǧo, mḥalqənne bam maye...
166. W foyəš rišux basimo!


======
Ritter: 045. M_ʕ Die Gehaengte Braut von Daywan.txt
001. Kito qriṯo ġarbi d Karboran, hani, u ahl di qriṯaṯe, iḏiʕe ne bi aḥmaqiyaṯṯe.
002. ʕAl awxa mṭannane ḥa me ġer qriṯo, yaʕni šahraza.
003. Kəmmile "Qanda" w kmiḏəʕ b əšme du Qanda d Daywan.
004. Hani u ḥa yawmo mṭalle kalo li qriṯo, me qriṯo ḥreto.
005. W naqla məštuṯo w ax xortin košotən w korəqḏ̣i w am məṭrəb kozəmri. Kit qarabaləġ ġalabe.
006. Kətle lu ḥaṯno aḥuno naʕimo. Hano kočoyək iḏe b kadune, kit eba gawze.
007. W komole qmoṣe gawze w kosoyəm, lo soyəm, iḏe haw konəfqo.
008. Qayimi, latimi aʕle, u ʕamawo, d kətwayne tamo w di qriṯo, w fayišo iḏe hawxa.
009. Hən kəmmi: "Qṭaʕu iḏe!" Hən kəmmi: "Qṭaʕu me ʕaksune!"
010. W hən kəmmi: "Qrawule lu Qanda, d huwe oṯe w soyamla čara!"
011. Hano aṯi u Qanda, ḥəlle omər: "Ḥaru baytayxu! Lazəm d məqṭoʕo iḏe me druʕe."
012. "Haha! Ḥzalxu, u Qanda ġalabe ṭowe koḏəʕ."
013. Mqararre ʕal u qyoṣo d druʕe.
014. Haṯe, i kalo, ḥəlla: ga gqəṭʕe druʕe w hiya yatuto wa bi qurniṯo wa. Hawxa wa i ʕade.
015. Naqla qayimo, əmmo: "Hay, ḥmore! Aydarbo gqəṭʕutu druʕe?" Aṯyo, məllale lu naʕimo əmmo: "Aḥuno, marfi ag gawze m iḏux!"
016. Hano, me d marfele ag gawze, xalyo iḏe.
017. Əmmo: "De graš iḏux!" Hano grəšle iḏe w nafiqo.
018. "Aʕʕau! Ba alo i kalayḏan, ġalabe šahraza yo! Məs sayminale? W aydarbo əḏʕina bu qadrayḏa?"
019. Hano, u Qanda, omər: "Haṯe, i kalaṯxu, lazəm d saymutu dukṯa bayn li arʕo w li šmayo, koxəl aʕla."
020. Koqayimi kəmmi: "Ba hat ḥzi, ayko koḥozatla, munasəb, səmla dukṯo!"
021. Hano kəmḥaləq ʕal gušro m du qṭoro ḥawlo.
022. W naqla kəmʕalaqla b qḏola.
023. W naqla komidawdlo, naqla ḥniqo w ftiḥ fema.
024. Omər: "Ḥuru, ḥəngi dukṯa basəmto yo. Kala fṣiḥayto."
025. Haṯe simole lu Qanda, ḥatta d lo foyəš noše fohəmtər mene bi qriṯayo.

======
Ritter: 046. M_ʕ Der Dumme Mann aus Chalila.txt
Ḥreto.
001. Xalila qriṯo rabṯo yo. U ḥa yawmo azze ḥa man noše di qriṯaṯi laq qayse.
002. Me d maṭi lu ṭuro, ḥzele dawmo rabṯo, qayəm, saləq l riša di dawmo w kofolət ʕal u qurmo di dawmo me lalʕal.
003. Hawi heš huwe bu ḥalano, aṯi zlam ḥreno, šapəʕ tamo da, ḥzele.
004. Məllele omər: "Ḥaru bayto! Hat lalʕal w koqəṭʕat u qurmo di dawmo, d laltaḥ menux.
005. Ma lo, me d qṭəʕlux, gnəflat w gmayṯat!"
006. Omər: "Pak! Aydarbo gnofanno w gmoyaṯno?"
007. Hano ḥzele, gava lo kofohəm, ṭrele mene w azze omər: "I ǧġaliye ʕam ano ḥaram yo."
008. Ha! Əšmo ḥreno, me d rafəʕ i dukṯo du nargo, naqla qrifo i dawmo taḥte w nafilo w huwe ste nafəl.
009. Hano, me d ḥzele, d nafəl w lo mayəṯ, qayəm, falət bəṯr u zlamawo, hul d maṭile. W fayəš koqorele: "Kli tamo!"
010. Me d maṭi l gabe, məllele: "Hat komaḥwe, d kəḏʕat, ema gmoyaṯno. Amalli i raṣṭiye!"
011. Hano omər: "Ya ʕammi, ono m ayko koḏaʕno, ema gmayṯat? Aḥ ḥaye b iḏe d aloho ne."
012. Omər: "Lo! Kəḏʕat. Haka d l əḏʕatwa, ba aydarbo məlluxli: gnəflat w nafəlno? ʕAl awxa komanno, d kəḏʕat, ema gmoyaṯno."
013. Ḥəlle, səmle, lo səmle, d qodər maxləṣ ruḥe mal lappatayḏe, lo qadər.
014. Məllele: "Ḥzi! Gdomannux: hat gəzzux marke w gmaṭəʕnat u ṭaʕnayḏux w gəzzux bu darbo. Gdoṯe qumux kaše.
015. W i naqqa d soləq u ḥmorayḏux bi kaše, gəmʕarəṭ. Me d mʕaraṭle lu ḥmorayḏux, hat, gdoṯelux ḥəmto. W me d saliqat əšmo ḥreno, gəmʕarəṭ u ḥmorayḏux naqqa ḥreto.
016. W bəṯr čike gəmʕarəṭ da tloṯ naqqat, i naqlayo gnəflat w gmayṯat."
017. Omər: "Annaqla šrolo məlluxli." Daʕər, maṭʕalle aq qaysayḏe w qləʕle u ḥmorayḏe w malaxle bu darbo.
018. Hano maṭi li kaše, d məllele, e, ṭabʕan, u ṭaʕno yaquro yo — u ḥaywan latyo xəd u ənsan d fohəm — ha! Malaxle əšmo, naqla mʕaraṭle lu ḥmoro.
019. Hano omər: "Ha! Ašər, ḥa komər, hano koḏəʕ. Bu šawṭo məlleli: "Gnəflat mi dawmo! W hawxa hawi w nafənno. W uʕdo məlleli: u ḥmoro, u ḥmorayḏux gəmʕarəṭ w hawxa hawi, faʔiḏan hano koḏəʕ. Ašər, aṯyoli i ḥəmto.""
020. Ḥa čike ḥreto saliqi lalʕal, ba kul d səlqi, zəd gəmʕarəṭ u ḥmoro.
021. Hano mʕaraṭle tarte naqlat: "Ha", — omər, — "alo, ḥiṣo i ḥəmto aʕli!"
022. Da tlaṯ naqqat hano mḥalaqle ruḥe ʕal i arʕo, omər: "Alo, haw koqoyamno, liʔanno mayəṯno."
023. Me d huwe lo qayəm, u nošo lo qləʕle u ḥmoro w hawo ste ḥaywan wa, nafəl taḥt u ṭaʕno yaquro.
024. Fayəš hawxa əšmo, aṯi dewo.
025. Ḥəlle, ḥzele: ga kale ḥmoro mžido taḥt u ṭaʕno daq qayse. W layt nošo gabe.
026. Hǧəmle ʕal u ḥmror w fayəš koxəl ebe.
027. Hano, u moro, koḥoyər hawxa: ga u dewo kale koxəl u ḥmoro.
028. Məlle: "Pa dewo! Hat kəḏʕat, be ayko mayəṯ u moro du ḥmoro, naxa lo qədratwa d əxlat u ḥmorayḏi!"
029. Šapəʕ ḥa zlam tamo da, ḥəlle, mə ḥoyər? Ga kale dewo koxəl u ḥmoro.
030. Hǧəmle aʕle, lu dewo mahzamle w ḥəlle, ḥzele, ga kale zlam mžido tamo w ʕayne ftiḥe.
031. Omər: "Kuro! Mə kosaymat harke? W u dewo koxəl u ḥmorayḏux w hat kəmfarǧat?"
032. "Ha", — omər, — "ma lo ono miṯo no?
033. Naxa u dewo qodarwa d oxəl u ḥmorayḏi?"
034. Omər: "Aydarbo hat miṯo hat?" — "He", — omər, — "ḥal w ḥawal diḏan haṯe paṯe yo."
035. Hedi mədle lu zlamawo ḥaṭro maq qaysanək b iḏe w fayəš komoḥele lu zlamawo.
036. Hawo ste komər: "Ya ʕammi! Qay komoḥatli hawxa?"
037. Omər: "Ḥaru bayto! Hat harke w u dewo koxəl u ḥmorayḏux?"
038. "E", — omər, — "ma lo miṯo no? Ono mə kibi d samno?"
039. Omər: "Daləq babo! Heš kəmmat: miṯo no w hat koməǧġolat? Hano mə l alo šqile menux?
040. Qum l ḥaylux! Hat l man məllelux hawxa?"
041. Omər: "Aṯi zlam w xaləṣ harke da w kul mede, d məlleli, hawi. W məlleli: gmayṯat. Naxa lanno miṯo?"
042. Omər: "Ḥmoro, qum! Lattat miṯo hawxa? W hawxa lu dewo xile u ḥmorano diḏux!"

======
Ritter: 047. M_ʕ Der Priester als Moerder und der fromme Koenig.txt
001. Kətwa b ḥḏo walaye baqoro. Hano u ḥa yawmo bu ṭuro ḥzele naqwo, mədle l kefo me feme du naqwawo, rawəḥ.
002. Me d ḥzele d rawəḥ, mofaqle kefo ḥreto.
003. O! Ḥzele: gava kale tarʕo d mʕarṯo.
004. Hano, u baqoro, baqoro yo w u baqoro w ar ruʕye lo kozayʕi.
005. Naḥət l gawa di mʕarṯo, ḥəlle: gava kala odaye mrabaʕto w kal kit tarte kawmoṯe, ḥḏo di dahwo w ḥḏo d semo.
006. Hedi nafəq w azze, bəṯr me d sxəlle u tarʕo di mʕarṯo, xəd meqəm. W aṯi lu bayto.
007. Hano məftakalle omər: "Malava! Ono, d moyadno ak kallawatani w oṯeno, d əbʕe d maʕmannoli bayto ḥaṯo w rabo, w d əbʕe d matrakno i baqoruṯo. U ʕamo, me d ḥzalle u medano, gdəmmi: "M ayko yo?" — W i naqla d šoməʕ u malko di walaye, gqoṭeli.
008. Ašər, lazəm d moḏaʕno u malko bu medano.
009. Huleli mede mine, ṭowo yo. Luleli ste naqla ḥreto, škur mene d aloho, kali koqoḏ̣eno w konofəq u laḥmo dan naʕimayḏi w kozoyəd."
010. Hano ʕaṣriye azze l gab u malko w maḥkelele u mede, d ḥzele, w məlle: "Kobaʕno, ya u malkayḏi, d oṯat aw d mšadrat nošo, d oṯe, mobəl u malano lašanux!"
011. Hano, u malko, me d ḥzele hawxa, mʕaǧəb.
012. Aydarbo aloho obele lu zlamano w huwe oṯe d omər: "Toxu, mobeləlle l ruḥayxun!"
013. U malko ste qayəm, məllele omər: "Abri! Ono, kətli mal ġalabe, w me d mayəṯno, mede mene aʕmi lo komobanno.
014. W hat ʕal d aṯat w mxaballuxli w lo tlelux meni, qum, izux, mobele l ruḥux w məṯnaḥ mu taʕbano!"
015. Hano lo qanəʕ omər: "Ašər, ya malkayḏi, d l oṯe nošo me qəbal diḏux, ono lo kəzzi w ṭro foyəš tamo!"
016. Me d ḥzele lu malko: ga zlam baṣiṭ w qarʕe našifo yo — omər: "Ṭowo, abri! Izux, amalle lu qašo w obele aʕmux! W huwe qašo yo w komaḥfəḏ̣ u sər.
017. Edi tə nošo lo koḏəʕ abxun."
018. Hano mətyaqalle w azze l gab u qašo: "Barəx mor abuna!"
019. Hawo ste omər: "Aloho mbarəx! Xer yo abri! Mə kit?"
020. Omər: "Towat saġ abuna! Ašər kaṯino l gabux b šuġlo w kobaʕno d omannuxyo b rozo, b sər."
021. Hano ste omər: "Amar, abri!" Omər: "Abuna, ḥzeli xəzna."
022. U qašo omər: "Ayko?" Omər: "Ašər, bu ṭuro." Omər: "Moḏaʕlux noše eba?"
023. Omər: "Abadan w msawyo aṯino l gabux, ḥatta d oṯat aʕmi w mamṭinala."
024. Hano, u qašo, məlle: "Ema zano?" Omər: "Ṣafro."
025. "E", — omər, — "qay uʕdo latyo ṭaw me ṣafro b imomo?"
026. Omər: "Lo, abuna! Howe b imomo ste, nošo lo koḥozelan w lo koḏəʕ eban."
027. Nahər. Qayəm u baqoro, maḥatle tloṯo arbʕo xurǧe ʕal u ḥmoro w məlle lu qašo: "Halax aʕmi!"
028. Hani qləʕʕe i baqro w azzehən.
029. Me d maṭən, ftəḥle lu baqoro u tarʕo w naḥət bi qamayto. W naḥət u qašo.
030. Ḥəlle, mən ḥoyər? Gava kalən tarte kawmoṯe d kallawat, mkawme.
031. "Hə! Mə gsaymina, ya abri?" Omər: "Abuna, xəd kəbʕat. Gfəlġinanne!"
032. Omər: "Aydarbo fəlġinanne?" Omər: "Abuna, bu falgo."
033. Qayimi, fliġənne bu falgo. Ḥəlle lu qašo omər: "Abri! Ašər, diḏux ġalabe, komaḥwən. W ono, koṯeli ḏ̣ayfe."
034. Omər: "E abuna! Hat mədlux heš mənne!"
035. Omər: "Hawli ḥəṣṣa ḥreto mənne!" Hulele.
036. Ḥəlle lu qašo omər: "Ašər, heš diḏux, ġalabe ne."
037. Omər: "Abuna! Mədlux heš ruʕo ḥreno mənne!" Naqla ḥreto mədle.
038. Omər: "Abuna, ono, hawli mede əšmo w a ḥrene kulle mobelene l ruḥux!"
039. "Hn!", — omər, — "b aloho gmaqirat aʕli."
040. Omər: "Abuna, ono, d maqərwayno, l omarwaynux.
041. W məd, mobal kulle! Ono lo kobaʕno mede abadan." Hulele kulle.
042. Hano, u qašo, čik u šiḏo b lebe omər: "Gmaqirat aʕli. Ašər, gqoṭannux!"
043. Omər: "Abuna! Bu baxto d alo nafənno! Lo qəṭlatli!
044. W bu soz d alo, lo komaqənno l maxluq d aloho."
045. Omər: "Ašər, gqoṭannux."
046. Omər: "Baʕ hat qašo, kuhno hat w ono, lo koweno d maʕleno iḏi aʕlux. Xəd kəbʕat, səm!"
047. Hano, u qašo, lo raqəq lebe w lo məlle: "Ašər, madam komalli ax xabrani, gədʕofene."
048. Elo qayəm, qṭile u məskenawo. W hedi maṭʕanle ak kallawatanək ʕal a ḥmore du baqoro w sxəlle fema di mʕarṯo w aṯi lu bayto.
049. Ha! ʕAṣriye aṯən aq qanyone l ruḥayye w hən fayiši bu ṭuro.
050. W fayiši am more daq qanyone komšayli ʕal aq qanyonaṯṯe, ḥzalle, d u baqoro l aṯi.
051. Deri yawmo, me d ḥzalle, d l aṯi u baqoro, azzehən l gab u malko, mərre: "Fayišina dlo baqoro."
052. Hano omər: "Qay? U baqoro ayko yo?" Əmmi: "Hani tloṯo yawme l aṯi lu bayto w lo ṭrelan dukṯo, d lo karixina aʕle, w lo ḥzelan."
053. Omər: "E! Zoxu, ḥzawunxu baqoro, man d howe!"
054. Hano, u malko, zlam mhayəmno wa w kul yawmo d ḥušabo əzzewa li ʕito w məʕtarafwa w šoqalwa qurbono.
055. Me d ḥzele u medano, ʕayəqle ġalabe.
056. W ʕal d aḏəʕ, d u bqoro l aṯi, mšayele ʕal u qašo: "Be bu bayto yo?" Mərralle: "Kale bu bayto."
057. Lo mtanele w edi haw azze li ʕito.
058. Məlle bayn ele l ruḥe: "Ono hawino u sabab du qaṭlo du baqoro w ham di nfalto du qašo b ḥṭiṯo."
059. Fayəš qḥiroyo, xəd ele səmle i ḥṭiṯaṯe.
060. Mʕaǧəb u ʕamo, me d ḥzalle, d u malko lo koṯe li ʕito, w fayəš kəmšayli: "Be ʕal mən lo koṯe li ʕito?"
061. E, ba man gdomarre?
062. Azze qariwo l arbʕi yawme w u malko l azze li ʕito w lo koqodər ṭoʕən ruḥe, fayəš.
063. W l aloho me d ḥzele lebe du malkano, mšadallele malaxo w məllele omər: "Qum, izux li ʕito, xəd i ʕadayḏux, w səm šuġlux! Hano u šuġlo d aloho yo."
064. Omər: "Aydarbo gəzzino li ʕito? W aydarbo gḥoyrano bu qašo w ono koḏaʕno, d ele səmle čara mu baqoro? W ono mšayaʕli u baqoro l gabe."
065. Məllele lu malaxo: "Izux hat li ʕito, xəd i ʕade, w lo ḥorawlux me mede mani!"
066. Qayəm, azze u malko li ʕito. Me d ḥzalle lan noše, mdawmri: "Hano mə ḥawal du malko wa?"
067. Awwəl d ʕabər, l abəʕ d maʕle ʕayne w ḥoyər bu qašo.
068. Elo bəṯr me d yatu, ḥəlle, mə ḥoyər? Ḥzele, ga kale ḥawyo komo lifo ʕal qḏole du qašo w komaḥatle feme b aḏne.
069. Hano abəʕ d qore, d mazʕəq, bəṯr məlle: "Klay d ḥozeno, mə ktowe!"
070. Hul tawi čax du qerowo, azze u qašo l qum u mgalyun w brəkle w mṣalele w heš kale u ḥawyawo lifo ʕal qḏole.
071. Me d qayəm w azze, šləḥle u ṣʕunayḏe w obəʕ d lowəš i məššaye du maḏəbḥo. W šləḥle i ǧəbbe, ḥəlle, ḥzele, naqla šriṭ u ḥawyawno me ʕal qḏole du qašo w azze, ʕabər b gawe du ṣʕuno.
072. Ha! Saləq u qašo lu maḏəbḥo w lwəšle ǧule du qerowo w mqarawle, hul d maṭi lu qudošo.
073. Ḥəlle, ḥzele: ga konaḥət nuhro ʕal u qurbono.
074. Fayəš u malko koḥoyər bi ǧamaʕa: be hənnək ste koḥozən, xd u mede, d koḥoze? Elo ḥzele, d u ʕamo kale kalyo, xəd i ʕade, w latle haž me mede nuxroyo.
075. W hawxa čax du qṣoyo ste, naqqa ḥreto ḥzele, d naḥət u nuhro ʕal u qurbono.
076. Hano fayəš mdawmro w qimo w məlle: "Šubḥolux aloho! Hano, u šuġlano, u šuġlayḏux yo! Bas hani aš šuġlonayḏux ne. Mə ʕuǧbo ne!"
077. Kali qimo, haw qadər d yotu u malko, hul d mkamele lu qašo u qerowo w šləḥle ǧule w nafəq d lowəš u ṣʕunayḏe.
078. Naqla ḥreto ḥəlle, ḥzele, d u ḥawyawo nafəq w saləq taḥt i ǧəbbe da hul qḏole du qašo w lif aʕle naqla ḥreto.
079. Henu mətyaqalle d latle huwe šərake bi ḥṭiṯo du qašo.
080. W mətyaqalle, d məqqa d howe u kuhno ḥaṭoyo, i naqqa d mqaru, gnəḥto i Ruḥo Qadišo ʕal u qurbonayḏe. — Kamilo.

======
Ritter: 048. M_ʕ Der harte Brotherr.txt
Ḥreto.
001. Kətwa zlam, u ḥa yawmo nafəq mu bayto omər: "Gəzzi, balki mdabannoli šuġlo."
002. Azze li qriṯo mede, mšayele omər: "Ma, ma kobaʕle ʕawodo?"
003. Ḥa zlam omər: "Ono kobaʕli ḥa, d howe ġalabe ḥiṣo."
004. Hano məllele omər: "Mǧarabli! ʕAl šarṭ, d loweno, xəd kəbʕat, gxoṣanno u šarṭ."
005. U šarṭaṯṯe: u ḥa d məġbən, qməqṭəʕ qariše me ḥaṣe. Hano maqbele.
006. Mbele lu bayto w məllele omər: "Ṣafro gəzzux lu dworo!"
007. Deri yawmo mḥaḏ̣allele as sefoqe di fadono w məllele: "Gəzzux, gdoṯe u kalbo du ṣaydo aʕmux. W dukṯo, d maġəl, tamo dwar! W gəmšayaʕnux muklo."
008. Hano azze. Ha! Me d maṭən li arʕo, d məllele aʕla, azze u kalbo w maġele ʕal u šoʕo.
009. Hano me d ḥzele, qḥir, elo nṭəlle, hul d oṯele muklo. W be mən gdomalle, liʔan u kalbo maġele ʕal i šeno?
010. Ha! Me d hawi čax di qroṭən, aṯyo i barṯo du aġayḏe w mṭelale muklo əmmo:
011. "L babi məlle: "Axul w swaʕ w lo tawrat i ṭlamṯo du laḥmo w lo manqṣat u sefoqo w lo matrat riše du tarwoḏo! W mṭi ṭaʕno d qayse aʕmux!""
012. Hano mḥayər. Aydarbo gdoxəl? W qayse layt tamo. M ayko gmaṭʕən qayse?
013. Hedi daʕər lu bayto qḥiroyo.
014. Me d aṯi, ḥəlle lu aġa ebe, məllele: "Hn! Ḥa kmər, ġbinat!"
015. Omər: "Ba, ma aydarbo lo koməġbanno?"
016. Məlle: "Madam ġbinat, gqoṭaʕno qariše me ḥaṣux."
017. Qayəm, grəšle qariše me ḥaṣe w mayəṯ.
018. Deri šabṯo... kətwayle aḥuno, d rab mene. Me d ḥzele, d lo daʕər u aḥuno, azze huwe ste li qriṯayo w laqi naqqa ḥreto bu zlamawo. W səmle ebe, xəd səmle bu aḥunayḏe.
019. Kətwalle aḥuno naʕimo da tloṯo. Ḥzele, ann aḥunone l aṯən. Omər: "Alo, gəzzi ḥozeno, balki šoqanno saloġ m aḥunoni!"
020. Azze w laqi bu zlamawo naqqa ḥreto. W mšaraṭle aʕme, xəd ann aḥunone.
021. Deri yawmo mšadalle lu dworo w məllele: "Ənno gəzzux w, ayko d maġəl u kalbo, tamo dwar! Hul d məṭyolux i barṯayḏi qroṭən."
022. Čax di qroṭən azza i kačke, ḥzela, ga kale koqṭile u kalbo w kale yatiwo.
023. Əmmo: "Ḥaylux alo!" Omər: "Alo obelax ḥaylo!"
024. Əmmo: "Mṭelilux qroṭən. Məd, xul! L babi məlle: "U sefoqo, lo manqṣatle w i ṭlamṯo, lo tawratla. U tarwoḏo, lo matratle! W axul w swaʕ w lo minakfat! W mṭi ṭaʕno d qayse aʕmux!"
025. Hedi mədle li ṭlamṯo w mnaqurole w axile me falge du sefoqo, hawir diḏe. Fayəš, xəd kətwa.
026. W hedi qayəm, twəlle i ale w u niro w maḥtile ʕal ḥaṣe du ḥmoro w aṯi lu bayto.
027. Me d maṭi, lu aġa məllele: "Ayko yo u kalbo?"
028. Omər: "U kalbo maḥatle ʕal i šeno, qayəmno, qṭili. Ma ġbinat?" Hano omər: "Lo!"
029. Omər: "Ma axilux?" Omər: "E!" Omər: "Ma ġbinat?" Omər: "Lo!"
030. Omər: "Ṭayyəb! M ayko mṭelux qayse?"
031. Omər: "Ya u aġayḏi, latwa qayse tamo.
032. Mərwayluxli "mṭi qayse aʕmux!". Qayəmno, twəlli i ale w u niro w mamṭeliluxne. Ma ġbinat?" Omər: "Lo! Ma hat ġbinat?" Omər: "Baʕ lo!"
033. Omər: "Ṭayyəb! Ayko da gmaʕbanno at tawre lawġul?"
034. Omər: "Maʕberene bi kowo da!"
035. Hano ḥəlle, aydarbo gʕəbri at tawre bi kowo da?
036. Qayəm, mədle lu nargo w nḥirile w mḥalqile falqo falqo lu ṣṭabəl bi kowo da w azzeyo lawġul.
037. Omər: "Ha maʕballux aq qanyone?" Omər: "E!"
038. Qayəm koḥoyər, mə ḥoze? Ga komqaṭaʕle at tawre w mḥalqile lawġul.
039. Omər: "Hano qay hawxa səmlux?" Omər: "Baʕ aydarbo? At tawre rabe wayne, d lo hawxa, lo ʕəbri wa. Ma ġbinat?" Omər: "Lo! Ma hat ġbinat?" Omər: "Lo." Omər: "Ṭowo, itaw!"
040. Hano, u moro du bayto, ġalabe qḥir. Ba lo komaǧre d omər mede.
041. Annaqla lalyo yo. W kətte kačke naʕəmto. Əmmo: "Gəzzi ḥəryono!"
042. Hano, u babo, məllele omər: "Qum! Obela larwal d ḥəryo!"
043. Hano me d məfqole, kətwa msalle b iḏe, noxašwayla. Annaqla bəxyowa.
044. U babo omər: "Qay i qwərtayo hawxa kobəxyo?" Məlle: "M ayko koḏaʕno?"
045. Kul čike konoxašla w hiya kobəxyo.
046. Hano, u babo, omər: "Elo d howewayno tamo, gmoḥewaynola bu šurawo!"
047. Awwəl d məlle hawxa, hano mədle l iḏa w naqla məḥyole bu šuro.
048. Hano, u babo, omər: "Ha! Mə səmlux?" Omər: "Ma lo hat məllux? Məḥyoli bu šuro. Ma ġbinat?" Omər: "Ba lo!"
049. Hawo omər: "Ma ġbinat?" Omər: "Lo! Ono qay gməġbanno?"
050. Hano, me d ḥzele, d səmle hawxa, məlle: "Madam nḥəllux at tawre, de qum obela lagan d baṣro mano li barṯayḏan i gawərto!"
051. Hano omər: "Ahla w sahla!" Mlallalle tašt d baṣro ṭowo w ṭʕənle w mbele.
052. I naqla d maṭi l qum u tarʕo, annaqla lalyo yo.
053. Hedi mədle l tre tloṯo garme m das saqat dat tawre w ṭrele u tašt larwal w maʕballela ag garmanək w məlle: "L babax məlle nḥəlle a tre tawre di fadono w mšadallelax hani."
054. Haṯe, me d ḥzela, w lqul ʕayne dab be ḥmohe, qḥiro.
055. Məlla: "Lo kəbʕanne. Me tre tawre hani mšadalle?"
056. Qayəm madʕalle u baṣrawo kule. W məlle, məllele omər: "Ġbino barṯux. Məlla: "Əšmo yo, hano lo kəbʕalle.""
057. Omər: "Xlo šrolo? Ba d howewayno tamo, gmoḥewayno u garmo manək b qarʕa w qoṭalwaynola!"
058. Hedi mədle l garmo mar rabanək w nafəq, azze l gabayye w dlo ḥəs mḥelelayo b qarʕa w daʕər.
059. Hano, u aġa, omər: "Ayko wayt?" Omər: "Azzi, mḥeli u garmo b qarʕa di barṯayḏux w aṯino!"
060. Omər: "Pak ḥaru bayto! Ma qay hawxa səmlux?" Omər: "Ma lo elux məllux! Qay, ġbinat?" Omər: "Lo! E, ma hat ġbinat?" Məllele: "Lo!"
061. Hano omər: "Žənəke! Hano gmahlaklan w lo komaxəlṣina mene.
062. Anǧax, d huwe damixo, maydinalan əšmo d medone w mahəzmina mu bayto. Wa əlla layt xalaṣ."
063. Hano košoməʕ, mə kəmmi l ḥḏoḏe.
064. Me d maḥatte sefoqe bu xurǧo, hul d howe falge d lalyo, w əzzehən.
065. Hedi huwe konofəq, mofəq as sefoqe me ḥḏo ǧambe du xurǧo w komičək eba.
066. W hani falge d lalyo maz zuḥṯaṯṯe, d lo maḥəs aʕlayye, mədde lu xurǧo w mḥalaqqe ʕal ḥaṣe du ḥmoro w nafiqi. W sxərre u tarʕo w malaxxe.
067. Ha! Azzehən, maṭən li qriṯo qaruto.
068. Aṯənne ak kalbe di qriṯayo, zayiʕi ġalabe.
069. Hano, u merəko, omər: "Ax! Xuzzi d howewa u greʕayḏan aʕmayna harke, uʕdo balki maxlaṣwaylan mak kalbani!"
070. Hano qayəm b gawe du xurǧo omər: "Kali! Ono ʕaynux no." W nafəqqe lak kalbanək w mtahthile m ḥḏoḏe. W mhalaxxe ʕam ḥḏoḏe hul ʕaṣriye.
071. Me d ṭawəʕ u yawmo aʕlayye, yatiwi qum nahro d maye.
072. Əmmi: "Gmaḥəšmina w dəmixna adlalyo harke!"
073. Me d maḥšamme, frəssalle lḥef ele w lḥef ela w lu gawro w damixi. Hano ema kodoməx?
074. Hano, u greʕo, falge d lalyo qayəm, məllela li žənəke omər: "Qum! Maydinale lu qwirano w mḥalqinale bu nahro!"
075. Haṯe ste qayimo, ʕayna bi šanṯo wa, mədde ela w ele lu gawrayḏan w mḥalaqqe bu nahro.
076. Hano, me d maḥəsle, omər: "Žənəke, ḥaru bayto, ono no!"
077. Hano lo maṣəṯle aʕle, dʕəfle w nafəl bam maye w ḥniq.
078. Hedi lu greʕo mədle l iḏa di žənəke omər: "Gawrux mayəṯ. W annaqqa layt nošo afraḏ̣ meni.
079. De qum d dəʕrina lu bayto w howina aṯto w gawro!"
080. W aṯən lu bayto. Hawxa tlele ḥayf dann aḥunone.
081. W tu saġ!


======
Ritter: 049. M_ʕ Der fromme Fleischer.txt
001. Ḥreto. Kətwa ḥa zlam qaṣobo w nafəq w nafəq əšme du qaṣobano bi ṭowuṯo w bi ǧomardiye.
002. Kit ḥa ḥreno, ham nafəq əšme w koḥošu ruḥe, d layt ḥreno bi briṯo, ṭaw w mardtər mene.
003. W hano, u ḥaroyo, zlam rabo w ham mhayəmno man noše d aloho yo.
004. U ḥa yawmo aṯile ḏ̣ayfe lu aġano, nuxroye.
005. Fayəš koməǧġoli ʕal u qaṣobawo w ʕal i ǧomardiyayḏe, kale u aġa košoməʕ.
006. Me d šaməʕ, kalən komwaṣfi bu qaṣobawo, məlle omər: "ʕAǧaba, kit nošo b briṯo mardtər w ṭaw meni?"
007. Əmmi: "Naʕam! W kit u qaṣobo d Nṣiwin."
008. Hano, u aġa, omər: "Baʕ ašər gəzzi w ḥozenole, be šrolo yo?"
009. Qayəm, azze li Nṣiwin. Me d maṭi — e, lo koḏaʕle, bas ʕal u mede, d maḥkallalle — azze lu šuqo daq qaṣobe.
010. Fayəš koḥoyər bu gabano w pano, ḥzele, ga kal kit qaṣobo w kolatimi məqqa d kit ḥa faqiro l ḥeḏore.
011. W hama komoḥe i skinayḏe, ayko d məṭyo, w koqoṭəʕ falqo rabo d baṣro w kobe kul ḥa maf faqiranək, hul d mkamele.
012. ʕAbər lawġul di dukano, d mġayər ǧule.
013. Kəmmi, hano, u aġa, nfəḥle hawxa b ruḥe w baš šubḥe d aloho qaləb mu ḥalawo l ḥal, d ḥa kayiwo, kule ǧarḥe w a tlawʕani konəfqi maǧ ǧarḥayḏe.
014. W u admo lokoməqṭəʕ maz zaqte, d kito ebe.
015. Yaʕni lebe d ḥa komigawləʕ m ḥzaytayḏe.
016. W mḥalaqle ruḥe ʕal i arʕo, lo koqodər d roməš.
017. Nafəq u qaṣobo, ḥəlle, ḥzele, kale ḥa bu ḥalano, ya rabbi, star!
018. Hedi aṯi w frəsle u kurkayḏe ʕal i arʕo w mədle lu kayiwawo w ləfle ebe w mḥalaqle ʕal katfe w mobele lu bayto.
019. Me d maṭi lu tarʕo, dəqle.
020. Ftəḥla li aṯto, ḥzela, kale ṭʕinoyo u kayiwawo. Hedi mədla m iḏe w maḥatte ʕal u taxt naḏ̣ifo w mərralle: "Ḥzi, mə kəbʕat, muklo, darmono, u mede, d lozamlux, gəmqadminalux."
021. Məllalle: "Lo koroyagli muklo abadan w darmono lo komanfaʕli."
022. Fayəš u lalyawo tamo w hənne kəmnaḏ̣fi aǧ ǧarḥayḏe w komsaləlle hul ṣafro.
023. U qaṣobo azze lu šuġlayḏe w fayišo i aṯto kəmsalyole lu kayiwo.
024. Naqla məllale: "Ya aḥuni! Amalli: haka kəḏʕat, d darmono mede komanfaʕlux, aḥna məqqa d mkalaflan, gmamṭinaluxyo w m ayko d howe."
025. Hano məllela: "Ya ḥoṯi! U darmonayḏi ġalabe yaquro w b ṭimo yo. W layt mene."
026. Omər: "Məlleli l ḥa ḥakimo, d admo d naʕimo d noše, d lowalle žġer mene lo abro w lo barṯo, d nəḥrile, d awwəl d noqəṭ aʕli, gnoyaḥli. Hano yo u darmonayḏi."
027. Haṯe ḥəlla əmmo: "Ašər, ono kətli ḥa abro bəlḥuḏe w latli žġer mene.
028. Ba hama d əḏʕono, gədhoweluxyo darmono, gnəḥralle w manqṭono u admayḏe aʕlux."
029. Hedi mədla lu abro w nḥərla w manqaṭla tləṯ nuqṭe d admo m diḏe aʕle, ʕal u kayiwawo, w lzəqla riše du naʕimo bi lašayḏe w maḥatla bu ṣṭabəl.
030. Ha! ʕAṣriye aṯi u qaṣobo w ḥəlle, kale u məskeno du kayiwo heš komanən.
031. Məllele: "Aḥuni, amalli, be kətlux darmono, m ayko d howe w mən d howe, gmamṭenux."
032. Hano məllele, lu qaṣobo, xəd məllela li aṯto.
033. Me d šaməʕ hawxa — w i aṯto azzawa larwal b šuġlo mede — hedi qrele lu abro. Latle xabro, ṭabʕan, u mede, d səmla li aṯto.
034. Məlle: "Heš d kətyo larwal, gnoḥanne w bəṯr me d əṯyo, ġamo layt, gbəxyola əšmo. Balki aloho manəḥ u kayiwano."
035. Hano, me d qrele lu abro, nafəq mu ṣṭabəl w aṯi. Omər: "Baba! Mən kəbʕat?"
036. Hedi mədle lu abro w nḥəlle w manqaṭle tləṯ nuqṭe d admo m diḏe aʕle w maḥatle riše du kuruko b dukṯe w mədle, mobele lu ṣṭabəl.
037. W heš hawo bu ṣṭabəl u kayiwo qayəm w nafəq w azze.
038. Ha! Daʕər u qaṣobo, ḥəlle, ga lo kayiwo w lo mede.
039. Aṯyo i aṯto du qaṣobo əmmo: "Ko yo u kayiwo məskenawo?"
040. Omər: "Lo koḏaʕno. Ono ʕabərno lu ṣṭabəl, ḥzeli, d layt kayiwo."
041. Əmmo: "L mən ʕabirat lu ṣṭabəl?" Omər: "Malava, žənəke! Minax komətle, m aloho lo komətle.
042. Ašər, məlleli lu kayiwo, d u admo d abro waḥido li emo w lu babo u darmonayḏi yo.
043. Qayəmno, nḥəlli u abrayḏan w manqaṭli aʕle admo m diḏe.
044. U ḥa kmir: l aloho səmleleyo darmono, hul d daʕərno, ḥzeli, kazze!
045. Annaqla lo koḏaʕno, man wa w mən mede wa."
046. Haṯe əmmo: "Pa lo eli nḥəlli u kuruko? Aydarbo hat kəmmat "nḥəlli."
047. "Xlo šrolo?" — Əmmo: "Ašər!" Omər: "Ba ono awwəl d qrelile, nafəq w aṯi! Lakan tax qorinale!"
048. Qrallalle la tre ʕam ḥḏoḏe. Naqla baš šubḥe d aloho nafəq u naʕimo w aṯi.
049. Ḥərre: gava kohawi tre xṭuṭe, xd u qayso qəddaḥ, b qḏole. W mšabaḥḥe l aloho.
050. W hawo, u aġa, mətyaqalle, d kit noše heš ṭaw mene.
051. W tu žmira saġ!

======
Ritter: 050. M_ʕ Der Mann aus Xalila und das Steinhunhnest.txt
001. Kətwa ḥa Xalili. U ḥa yawmo bu rabəʕ, nafəq lu ṭuro, ḥzele qeno d qaqwoniṯo.
002. Me d ḥzela li qaqwoniṯo, fayiro me qume.
003. Hano me d fayiro i qaqwoniṯo, omər: "Madam lo zbəṭli i qaqwoniṯo, fayda laytli mab beʕe."
004. Qayəm, mədle li xanǧarayḏe du semo w diqole qum u qeno w aṯi lu bayto.
005. ʕAṣriye saləq ʕal u nigoro w qrele.
006. Omər: "Hee! Šmaʕu, ya noše! Qeno di qaqwoniṯo qum u syoġo dak karme w i xanǧar du semo, u nišanayḏe yo."
007. Hano šamiʕi u ʕamo di qriṯo.
008. Qayəm ḥa mənne, azze ṣafro, xayifo mədle li xanǧar w lab beʕe w aṯi.
009. Kəzze u moro di xanǧar, koḥoze, ga lo xanǧar w lo beʕe. Hedi daʕər pis pis lu bayto.

======
Ritter: 051. M_ʕ Das kluge Maedchen.txt
001. Kətwa malko, kətwayle waziro.
002. Hano, u malko, məllele lu waziro omər: "Kobaʕno d mamtatli mede, d lowe ḥletər mine bi arʕo. W muhla elux arbʕi yawme, wa əlla gqoṭaʕno qarʕux!"
003. Hano, u waziro, nafəq, fayəš kməftakər, baʕ dlo fayda. Fayəš kobone am medone ḥalye, xd u dawšo, xd u dibəs, xd ann abšoṯe, w ġalabe šəklat d ḥalyuṯo.
004. Kul d komər, koḥoze, d kit mede ḥreno, ḥletər mine.
005. Qayəm, məlle li aṯto omər: "Gəzzi w koraxno b briṯo. M uʕdo hul arbʕi yawme. D lo mamteno u šarṭ du malko, lo koṯeno. Liʔanno gqoṭəʕ qarʕi." W lwəšle ǧule dar darawiš w nafəq w azze.
006. Ha hiye azolo bu darbo, laqi l zlam sowo. Omər: "Šlomo aʕlux, ʕammo!" Madʕalle lu sawwo: "U šlomo aʕlux!" Omər: "ʕAmmo! L ayko azolo hat?" Omər: "Ašər, abri, azolo no lu bayto, l flan qriṯo."
007. U sawwo omər: "Ahla w sahla!"
008. Ha hənnək bu darbo, aṯi kaše ʕelayto b qamuṯayye.
009. Məlle lu waziro: "Ašər, ʕammo! I kašaṯe ʕelayto kmibayno. Tux ya ono gṭoʕannux, ya hat ṭʕalli, d lo təʕbina!"
010. U sawwo ḥəlle ebe omər: "Koḥozatli xətyar w kəmmat, tux ṭʕalli! E, ono m ayko kibi ṭoʕannux?" Lu waziro lo mtanele.
011. Ha maṭən l arʕo d ḥeṭe. Ḥzele, ga šubḥo l aloho, be məqqa u zadano ṭowo yo. W omər: "Xuzzi d oḏaʕwayno, be aḥ ḥeṭani xilile lu moro aw lo!"
012. U sawwo omər: "Ḥaru baytux! Koḥozat heš kalən yaroqe bi arʕo w kəmmat, d oḏaʕwayno, be xilile lu moro aw lo?"
013. Mhalaxxe məšwar, maṭən l qum qriṯo, ḥzalle, ga konafiqi u ʕamo di qriṯo w koṭʕənne miṯo ʕal i naḥšo.
014. Hano, u waziro, omər: "Galo u miṯano saġ yo a miṯo yo?"
015. Hano, u sawwo, gaḥəx, məllele omər: "Koḥozat, kalən ṭʕənne w gqawrile. W kəmmat: "Miṯo a saġ yo?"" Lu waziro lo mtanele.
016. Mhalaxxe, maṭən qum i qriṯo du sawwo. Hano, u waziro, məlle: "Galo kit utel a dukṯo laḏ̣ ḏ̣ayfe bi walayaṯe?" U sawwo məllele: "Kit."
017. Me d maṭən, mobele lu sawwo w maḥwelele utel omər: "Harke kit dukṯo laḏ̣ ḏ̣ayfe!" W azze lu bayto.
018. Me d maṭi, kətwayle barṯo kaməlto lu sawwawo.
019. Əmmo: "Brax maṯyux, babo! Mə kit? Mə layt? Mə ḥzelux bu darbayḏux?"
020. Omər: "Ašər, barṯi, ḥzeli ġalabe medone. Elo aṯi ḥa zlam, bu darbo maṭili.
021. Ba me dukṯo magḥaxwayli w me dukṯo ḥreto qoḥarwayli."
022. Əmmo: "Aydarbo? Qay mən omarwa? W məs soyamwa, d qoḥarwaylux?"
023. Omər: "Barṯi! Maṭili xort šafiro bu darbo qum flan kaše. Omər: "ʕAmmo, l ayko gəzzux?" Məlli: "Gəzzi li walayayḏi." Omər: "Gtoweno ḥawro aʕmux." Məlli: "Ahla w sahla!"
024. W me d maṭina l qum i kaše, omər: "ʕAmmo, i kašaṯe ʕelayto yo. Ya ṭʕalli, ya gṭoʕannux!"
025. Əmmo: "E, mə məlluxle?" Omər: "Ašər, ono sawwo no, lə kqodanno d ṭoʕannux.""
026. Əmmo: "Babo! Hano latyo be ʕaqəl!" Məlle: "Ya amalli čiroke, ya ono gdomannux, hul d mašəpʕina u darbayḏan!"
027. Omər: "Ṭrowe! Ba me d saliqina l qarʕa di kaše, maṭina lu šalwo d flan qriṯo, ḥzelan arʕo d ḥeṭe. Ba šubḥo l aloho məqqa ṭawwe wayne!
028. Omər: "Galo aḥ ḥeṭani xilile lu moro a lo? Haka lo xilile, xwa ġalabe ṭawwo yo!"
029. Əmmo: "E, hat mə məlluxle?" Omər: "Ono məlli: kalux koḥozat, heš kalən yaroqe w dlo ḥṣodo? Aydarbo xilile lu moro?" Omər: "Ma hano latyo daywono?"
030. Əmmo: "Babo! Hano məlle: "Haka lu moro daḥ ḥeṭe mdayalle ʕal ḥasab dəṯṯe, yaʕni xilile. W haka lo mdayalle ʕal ḥasab dəṯṯe, gtowe zangin. E, hano latyo daywono, babo!"
031. Omər: "Ṭrowe! Ba maṭina l qum flan qriṯo. Ḥzelan ḥa miṯo, koṭʕənne lu ʕamo di qriṯo w moballe li maqbara, d qawrile.
032. Komər: "Xuzzi d oḏaʕwayno, be u zlamano miṯo yo a saġ yo!""
033. Əmmo: "E, mə məlluxle?" Omər: "Məlli: "Kalux kḥozat, koqawrile. Kəmmat: "Ma saġ yo a miṯo yo?"""
034. Əmmo: "Hawo məlle: "Haka kətle abne, latyo miṯo w haka latle abne xwa miṯo yo.""
035. Əmmo: "E, uʕdo l ayko azze?" Omər: "Maṭina l qum i walaye, məlle: "Ma kit dukṯo laḏ̣ ḏ̣ayfe harke, bi walaye?""
036. Əmmo: "E, mə məlluxle?" Omər: "Mbeli, maḥwelile utel w azze l tamo."
037. Əmmo: "Yaʕni məlle: "Ono nuxroyo no. Haka kit dukṯo gabux, gdoṯeno l gabayxu."
038. Əmmo: "Lazəm mamtatwayle aʕmux." Əmmo: "Hano latyo zlam lo faqiro w lo daywno. Izux, mtiye larke!"
039. Qayəm, azze lu utel, məllle: "Tux l gabayna!" Mtele aʕme w aṯən.
040. Me d maṭən, i barṯo du sawwo komdawqo w mu dexono w mu ḥemo, naḥito i dəsmalayḏa ʕal ʕayna.
041. W ʕal d kətwa iḏa b layšo, lo qadiro d mʕalyo i dəsmale.
042. Ḥəlle lu waziro omər: "Ašər, bayto xoš bayto hat. Elo b ḥḏo stune hat."
043. Haṯe maʕlela i dəsmale me ʕal ʕayna, əmmo: "Lo, b tarte stunat yo."
044. Hano azze, yatu bi oda daḏ̣ ḏ̣ayfe. Ha, bəṯr b šawṭo səmlale ʕrayto.
045. W mšadallale b sefoqo traḥṣar beʕe w ṭlamṯo d laḥmo w mkasalla.
046. Me d maṭi u sawwo w maḥatle, mgalele u sefoqo, ḥzele, kal kit ḥḏaḥṣar beʕe w i ṭlamṯo du laḥmo twərto.
047. U waziro omər: "ʕAmmo! Ḥa kmir, i šato gabayxu, ḥḏaḥṣar yarḥe yo w u yarḥo noquṣo yo!"
048. Bəṯr me d xile, mədle lu sawwo u sefoqo w azze.
049. Omər: "Barṯi! Məllilax: daywono yo, kəmmat qay? Ḥzay, mə məlle uʕdo!"
050. Əmmo: "Mə məlle, babo?" Omər: "Ḥzelax. Mbelile u muklo, komər: "ʕAmmo! Ma i šato gabayux ḥḏaḥṣar yarḥe yo w u yarḥo noquṣo yo?"
051. Əmmo: "Babo! Ḥa kmər: xilux bəḥto w twəllux i ṭlamṯo du laḥmo?"
052. Omər: "E, ašər, barṯi, i nafšo ḥaṭayto yo, axili bəḥto w twəlli falqo mi ṭlamṯo du laḥmo."
053. Əmmo: "Babi, məllilux: latyo daywono. De qum, zano l gabe, ḥəzyono, man yo w mə kobəʕ!"
054. Qayimi, azzən li oda. Əmmo: "ʕAmmo, kəbʕono, d əḏʕono, man hat. W mən yo u maqṣadayḏux."
055. Omər: "Ašər, barṯi, minax kmətle, m aloho lə kmətle.
056. Ono u waziro du malko no. W kul naqqa u malko koṭoləb šarṭ mini. D lo motene u šarṭ, kqoṭəʕ qarʕi.
057. W uʕdo ṭləble mini mede, d layt ḥletər mine bi arʕo. W fayəšno mḥayro, lo koḏaʕno, məs samno."
058. Əmmo: "Lo məftakrat! Ono gṭəryono, d u malko sokət. Bas izux, mtili qarʕo d ʕawono w iṯux!"
059. Hano qayəm, azze lu šuqo, mtele qarʕo d ʕwono, hulelayo.
060. Hiya ste mədla, mofaqla u lišono mu qarʕo, šləqla w maḥatla b sefoqo w mkasela əmmo: "De, izux, obele u sefoqano lu malko. W əṣḥa d fətḥatle, l əmmatle, l man məllelux!"
061. Qayəm, azze u waziro fṣiḥoyo lu bayto. W me d maṭi, azze l gab u malko w maḥatle u sefoqo qume. Məlle: "Kale u mede, d ṭləblux mini!"
062. Hano ftəḥle u sefoqo, ḥzele u lišono. Sakət. Omər: "E!"
063. Ha, bəṯr b kmo yawme məllele lu malko omər: "Kobaʕno minux mede, d lowe mayər mine bu ʕulmo."
064. Hedi msawyo azze l gab i barṯo du sawwo.
065. Omər: "Brazəke! Naqqa ḥreto aṯino l gabax. Kobaʕno, d annaqqa ste maxəlṣatli mu šarṭano."
066. Əmmo: "Ahla w sahla! Izux, mtili qarʕo d ʕwono!"
067. Me d mtele, hulelayo. Qayimo, mədla lu lišono naqqa ḥreto w šləqla w maḥatla b sefoqo w sxəlla feme w hulaleyo w azze.
068. Maṭi, maḥatle u sefoqo qum u malko. Ftəḥle lu malko w ḥzele, ga kale lišono naqqa ḥreto.
069. Məlle lu waziro: "Hat la man məllelux u medano?"
070. Omər: "Ya u malkayḏi! Ono aḏəʕno."
071. Omər: "Lo! D l omarwaylux nošo, hat l əḏʕatwa. Amalli, l man məllelux!"
072. Səmle w lo səmle, lo qadər d maxləṣ ruḥe.
073. Azze, məlle li barṯo du sawwo omər: "Ḥal w ḥawal, haṯi paṯi yo. Annaqqa, mə kəbʕat d samno?"
074. Qayimo, azza aʕme. Me d maṭən w ḥəzyole lu malko, nafəl lebe eba. W məllela: "Hat m ayko kəḏʕat u medano?"
075. Əmmo: "Ono kəḏʕono, d layt mede, lo ḥle w lo mayər mu lišono. W kul nošo koḏaʕla."
076. Omər: "Madam hawxa yo, kobaʕno d šəqlatli." Əmmo: "Gməftakrono."
077. Qayimo, azza, šləqla traḥṣar beʕe w kul ḥḏo simola lawn. W mtelalene.
078. Mədle lu malko, ḥzele, d kənne kulle beʕe.
079. Əmmo: "Ṭaʕmayye mən yo?" Omər: "Ṭaʕmayye dab beʕe yo, walaw d u lawn d kul ḥḏo šəkəl yo."
080. Əmmo: "Hawxa ste an niše kulle ḥa ne. W hat, kətlux aṯto w ono lo kəbʕono, d šəqlallux."
081. Qayəm, ṭrele mina, məlle: "Ḥḏo b ʕaql hawxa, lo lazəm d ḥa towər leba!"
082. W tə saġ!

======
Ritter: 052. M_ʕ Die vier ungluecklichen.txt
001. Kətwa w latwa, ṭaw m aloho latwa.
002. Kətwa bi walaye d Gziro malko w kətwayle barṯo w abro.
003. U ḥa yawmo ḥəlla li barṯo du malko bu šəbbak, ḥzela, kal kit zlam samyo. W kəmhawər b ḥəs ʕeloyo w komər: "Maṭino l ḥaq diḏi, fayəš u mustaḥaq diḏi!"
004. Haṯe, i barṯo du malko, məlla lu aḥuno əmmo: "Kako! Aloho ṭorelux! Izux, mšayal u samyano, be mə ḥawal diḏe yo. W qay hawxa komər!"
005. Komər qayəm u abro du malko, naḥət l gab u samyo w mšayele, məllele omər: "Qay hawxa kəmmat? W mən yo i qəṣṣayḏux?"
006. Hano omər: "Ašər, lo komannux i qəṣṣayḏi, hul d lo mamtatli i qəṣṣa du ḥayoṭo di Dyarbakər."
007. Qayəm u abro du malko, daʕər w məlle li ḥoṯo omər: "Ṭləble i qəṣṣa du ḥayoṭo di Dyarbakər w lazəm əzzi mamteno i qəṣṣayo, hul d omalliyo. Ḥaḏ̣alli muklo w d əzzi!"
008. Mḥaḏ̣allale zuwade w rawəx ʕal u səsyayḏe w hule foṯe l Dyarbakər w azze.
009. Komər me d maṭi, mšayele ʕal i dukano du ḥayoṭo w azze l gabe.
010. Ḥzele, ga kale komfaṣəl u qumaš w mḥaḏ̣alle l ḥyoṭo w naqqa ḥreto komoyəd laf falqanək, mqaṣqaṣṣe w mḥalaqqe l tamo.
011. Hano mqadamle l gabe w məllele: "Kobaʕno d əmmatli, mən yo i qəṣṣayḏux, w qay hawxa kosaymat!"
012. Məllele lu ḥayoṭo omər: "Ṭowo hat ste, mtili i qəṣṣa du ḥadodo d Marde w gdomannux, mən yo i qəṣṣayḏi!"
013. Hano ste omər: "Ḥaq yo." W qayəm, daʕər l Marde w mšayele ʕal i dukano du ḥadodo, ḥəzyole w ḥəlle: ga kale kosoyə, sayfo.
014. Me d kəmkamele, naqqa ḥreto kmaḥatle bu kuro w komasmaqle w koloyafle ʕal ḥḏoḏe w komḥalaqle l tamho.
015. Hano mqadamle w məllele: "Kobaʕno d əmmatli, be mən yo i qəṣṣayḏux w qay hawxa komaḥərwat u šuġlano, d kotəʕbat ebe w mḥalqatle!"
016. Hano ste məllele: "Mtili i qəṣṣa du abro du šah du ʕaǧam w gdomannux i qəṣṣayḏi, wa əlla, lo komannux diḏi."
017. Hano ste mḥayər w məlle: "Ya rabbi! Ono m ayko koḏaʕno, ayko yo u abro du šah du ʕaǧam w aydarbo gmoṭeno li dukṯo, d kətyo?"
018. Komər nafəq w məlle: "Tuxlono ʕal aloho!" W mhalaxle bi barriyaṯe.
019. Ha! Yawmo, tre hiye komhaləx, maṭi l margo šafiro w basəmle w yatu taḥte dawmo rabṯo.
020. Hah bəṯr b šawṭo ḥzele, ga kosaliqo kurfo ʕal i dawmo w kit ʕal qarʕa di dawmo qeno d ṭayro d Simər.
021. W kətle lu ṭayro kmo faruxe bu qeno w kəbʕo i kurfayo d əxlalle.
022. Hed mədle lu sayfayḏe w falət li kurfo w mqaṭʕole falqe falqe.
023. W azze, mədle af falqanək w saləq ʕal qarʕa di dawmo w maḥtile bu qeno, qum af faruxe.
024. Hani ste xəlle w sawiʕi w ṭralle u qarʕo w tre falqe li emaṯṯe.
025. W hiye ste tlele ruḥe qum i dawmo.
026. Ha bəṯr b əšmo ḥzele, ga kaṯi xušxuš w ḥəs d rəfrofo da glefe du ṭayro rabawo.
027. W me d aṯi, nqəḥle reḥe d ənsan. Hiye d məlle, balki hano d koxəl af faruxayḏi yo." Hama hǧəmle ʕal i dukṯo, d kətyo, talyo u abro du malko.
028. Naqqa laf faruxe səmme čiriwiri, kaʔinno qralle li emaṯṯe.
029. Me d šaməʕ u ṭayro ḥəs daf faruxe, d koqorəlle, hedi ṭrele mu zlam w azze laf af faruxe.
030. Ḥzele, ga kalən saġ w kal kit falqe d baṣro qumayye w qarʕo d kurfo.
031. Hani mərralla, li emaṯṯe: "Ənnu lu zlamano qṭile i kurfaṯe, d əbʕowa d səlqo ʕal u qayso w əxlolan."
032. Me d šamiʕo hawxa w ḥzela af falqe di kurfo bu qeno, qayimo qrelale lu abro du malko w məlla: "Haka əns hat aw ǧən hat, nfaq! W be mən maqṣad diḏux yo, mən yo, gəmkamlalle. Soz ʕam aloho w aʕmux!"
033. Hano ste nafəq w məlle: "Ono u abro du malko d Gziro no. W aṯino, kobaʕno d mamṭatli lu quṣro du abro du šah du ʕaǧam."
034. Hano, u ṭayro, aṯyo ṣaʕbo aʕle. Ba mwaʕadwayle, haw kowe d mdagəl. W məlle: "Xuzzi hul šwaʕ əšne ḥrene i kurfayo əxlowa af faruxayḏi, w lo ṭəlbatwa i ṭalabiyaṯe mini!
035. W madam mwaʕadlilux, u amrayḏi l aloho!"
036. Komər məllele: "E, qum, itux, rwax ʕal ḥaṣi w snad ruḥux ṭawwo!"
037. Hedi qayəm, rawəx ʕal ḥaṣe du ṭayro du Simər.
038. W fayər u ṭayrawo, ha harke, ha tamno be məsafe d məqqa, naqqa naḥət u ṭayro ʕal qarʕe du quṣro du abro du šah du ʕaǧam, b falge du baḥar, w məllele: "Hano u quṣro w annaqla dabar ruḥux!
039. W mədlux i pərtkaṯe mi čangayḏi! I naqqa d mitaʕiqo aʕlux w məsnoqatli, ḥat i pərtke ʕal u qalinayḏux, ḥalan gdoṯeno l gabux."
040. W naqqa fayər u ṭayro w fayəš u zlam ʕal qarʕe du quṣro.
041. Hedi naḥət bad darġe da lawġul. Ḥzele, ga kale u abro du šah bəlḥuḏe yatiwo.
042. W drele šlomo ʕal aḥ ḥaḏ̣ar w aʕle. Hawo ste omər: "Ahla w sahla bu abro du malko d Gziro! Itux, itaw!" Yatiwi.
043. Yatiwi: "Hah! Xer yo, d aṯat larke w aydarbo qadirat d oṯat?"
044. Omər: "Hama ḥzili, harke!" Omər: "E, ahla w sahla! Mən yo u maqṣadayḏux?"
045. Omər: "Ašər, kaṯino l gabux, d maḥkatli i qəṣṣayḏux."
046. Omər: "Aʕʕau! Xuzzi lo ṭəlbatwa u medano mini!
047. W hat zʕuro bəlḥuḏe l babux w ono mwaʕadli ʕal ruḥi, d u ənsan d maḥkenole i qəṣṣayḏi, d qoṭaʕno qarʕe!
048. Ba hat lo məstahlat. W kobaʕno, d dəʕrat lu bayto. W bal ama d šəmʕat i qəṣṣaṯe, ya d əbʕe d qoṭaʕno qarʕux a qoṭanno ruḥi ono."
049. Hano ste məlle: "Ya aḥuno! Kobaʕno d maḥkatli i qəṣṣa w qṭaʕ qarʕi!"
050. Səmle, lo səmle, lo fəkle mine. Qayəm maḥkelele i qəṣṣa w məlle.
051. Omər: "Ono xort wayno w labəd d gowarwayno. W me d ḥozewayno am mašakəl dan niše w i šiḏuṯaṯṯe, lule lebi qebəl, d koraxno, d ṭolabni ḥḏo, d roku lebi aʕma.
052. Qayəmno u ḥa yawmo, məftakalli w ḥzeli, d i aṯto d ʕammi w i aṯto d ḥoli aat tarte kanne ṭʕine w l ḥal ḥreno.
053. Məlli b lebi: "Ayna mənne, towela barṯo, gmobanna w mrabena ʕal iḏi w lə kṭoreno, d noḥət ḥalwo d ənsane l fema. Hul tuyo rabṯo. W ggowanna, ḥatta towe lebi raḥa, i naqqa d noafqno larwal, l dukṯo mede.
054. W fəʕlan mraqabli ʕal at tarte nišani, be ayna gəmwaldo. Wa əlla ḥzeli, ga i aṯto d ʕammi nafilo qm aq qaštoṯe.
055. Qayəmno, qreli li qašto w hulila kallawat ġalabe w məlli: "Haka tuyo barṯo, d mamtatliyo l qum u tarʕo w gmobanno w gəzzi."
056. W beʕammi ne, me d aḏiʕi, yawmo tre gsəkti.
057. W hawxa, me d hawila barṯo, li qašto midola w hulali bi pečake.
058. W ono rawəxno ʕal u səsyayḏi di hawa w aṯino qum u baḥar, mofaqli u səsyo baḥri w aṯino, maḥtoli harke bu quṣrano.
059. W meqəm ṣədwayli ġazale hawiṯo.
060. Hedi maḥtoli quma. Baš šubḥe d aloho mənqola.
061. W ʕal u mʕaddalano fayəš komənqola i ġazale w yariwo, hul d fṭimo.
062. Fayəš komamteno u ṣaydo w komṭaweno u baṣrano w komqaleno.
063. (Annaqqa i barṯo di čiroke yo) — yariwo. Fayəš konəfqo me ḥaq du bayto. 
064. W layt gabayna lo əns w lo ǧən.
065. Qayəmno u ḥa yawmo, mhiroli w šqiloli bu ḥalaltiye d aloho.
066. W kəzzi lu ṣaydayḏi w ʕaṣriyawoṯe, koṯeno, kala yatuto, knəṭroli."
067. W ḥəlli, kal kit qaqwoniṯo bu rakah tamo.
068. W kul naqqa koḥoyər bi qaqwoniṯo komər: "Ma latyo hawxa?"
069. I qaqwoniṯo ste kohayzo qarʕa, kaʔinnu kəmmo: "Eh! Eh!"
070. Fayəš komalli: "Ya aḥuno, kobaʕno minux. Košamiʕat hul larke, bas yo!" Ono məllile: "Kamela!"
071. Omər: "Hah! Bəṯr, b mədde, ḥzeli, ga kawi gawa rabo
072. Ono ste məlli: "Balki kəmmi, an niše, i naqqa d koməṭʕoni, kowe gawayye rabo."
073. Elo bəṯr b tmanyo, təšʕo yarḥe koḥozeno, kopoyəč gawa w layt mede.
074. Ono ḥošawwayno, d kətyo ṭʕənto. Ha waxta d kowela naʕimo mede. W gava layt mede.
075. Omər azze mədde d šwaʕ tmone ʕal u ḥalano w lawili lo naʕime w lo mede.
076. Bas ono, lə kmiqəṣ lebi aʕla — ʕal d komanno, lo xila ḥawlo d noše — elo fayəš lebi, xəd komadili.
077. Komər: lazəm d ḥozat, be mən kosaymo i ḥurmaṯi. 
078. Omər u ḥa yawmo qayəmno, mḥeli u sayfo ʕal ṣawʕi, ǧriḥoli w mleli dukṯe du ǧarḥo malḥo w maṣroli.
079. Ba kokayiwo, laybi domaxno. Elo madmaxli b ruḥi, haw fayəš kromašno.
080. Wa əlla ḥzeli, d aṯyo gabi w mədla li ḥmərto di šanṯo w maḥtola b aḏni!
081. Hah, tre xabre, me d ḥzela bu fəkrayḏa, d daməxno, qayimo w maləmla ab baṣronanək daṭ ṭayre w daġ ġazalat, d mtewayli kulle, w midila w nafiqo bu tarʕo.
082. Ono ste qayəmno w ḥəlli, be mə gsaymo!
083. Aḥuno, bas yo hul larke!" Omər məlli: "Lo! Kamal kula!"
084. Omər kul naqqa koḥoyər bi qaqwoniṯo komər: "Ma hawxa yo?" Hiya kohayzo qarʕa w kəmmo: "E!"
085. Omər: "Ya aḥuno, ḥəlli, ḥzeli, azza mofaqla u səsyo baḥri w rawixo aʕle w mhalaxla bu baḥarano.
086. Hedi ono ste nafəqno w mədli lu səsyo di hawa w rawəxno aʕle w azzi bəṯra bəṯra. Bas lo koṭoreno, d ḥəzyoli. Hul d maṭyo l barah, škafte rabṯo, bi kavəke du baḥar.
087. W ḥzeli, naḥito w maṣəlla u səsyo w ṭʕəlla u baṣrawo w hedi ʕabiro li škaftayo."
088. Ḥəlle bi qaqwoniṯo w məlle: "Ma hawxa yo, latyo hawxa?" Hayo ste məlla: "E!"
089. Omər: "Aḥuno, d saymat b diḏe, bas yo!" Məlli: "Aḥuno, kamela!"
090. Məlle: "Aḥuno, ḥzeli, nafəq ʕabəd komo. Kətle šawʕo qarʕe.
091. Kale komalla: "Hano ayko fayišat adlalyo? Ay yatumayḏax lo šalən hul uʕdo!"
092. Ḥzeli, kalən tloṯo naʕime kaṯən l qamuṯa w kəmmole lu ʕabid: "Ṭraya ʕal aloho! U qwiro, lo kəḏʕono adlalyo, qay lo daməx, be mə ḥawal diḏe wa.
093. Hul d daməx, uʕdo qayimono, aṯyono.""
094. Ḥəlle bi qaqwoniṯo: "Ma hawxa yo? A latyo hawxa?" Səmla b qarʕa hawxa: "E!"
095. Omər: "Aḥuno, məlle: "De mti! Ḥozino, mən mtelax? Kalan kafine."
096. Mofalqe u baṣrawo w falət aʕle w xile. Ba ʕabəd yo, haqqa ḥreno ste, lə kmakfele!
097. Omər ono koḥozeno. Ba ʕal aloho, lo oṯe zaḥme.
098. Ba kḥozeno, i ḥarayto mən yo? ʕAl kul ḥal ḥzeli, benamusiye ste, b ʕayni, xəd kənne aṯto w gawro!
099. Omər hedi qayəmno, rawəxno ʕal u səsyayḏi w aṯino lu bayto, hah, səmli ḥəzər, d gdəṯyo.
100. Me d šaməʕno ḥəs w xušxuš dam maye du baḥar, maḥatli qarʕi ʕal i mxadde w maḥatli i ḥmərto b aḏni w madmaxli b ruḥi. Ba ema kodomaxno!
101. Hah! Qum poṯe d ṣafro aṯyo w maṣəlla u səsyo w naḥito, aṯyo lawġul, ḥzelali damixo.
102. Damixo qum ṣadri, kaʔinno lawi mede.
103. W bəṯr, b šawṭo, mədla li ḥmərto w ono ste čike marmašli ruḥi.
104. Əmmo: "Abre d ʕammi! Mə ḥawal diḏux yo adlalyo kule, lo damixat? Xer išalla!"
105. Məlli: "Ašər, aṯməl bu ṣaydo ǧrəḥli ṣawʕi w čike kayiwo wa. ʕAla kul ḥal adyawma gəzzi lu ṣaydo, liʔan ḥzeli ġazale w lo qadənno d zobaṭnola.
106. Səmli zuwade, d makəfyo l šabṯo! W lo koṯeno, hul d lo ṣoyadno i ġazalayo."
107. Məlla: "Ya abre d ʕammi! Kalux kul yawmo komamtat ṣaydo ġalabe w ono w hat b tane na. L mə gəmʕaḏbat ruḥux?""
108. Omər: "Hawxa yo lo?" Həzla riša: "E!"
109. Omər: "Qayimo, mḥaḏ̣alla u mede, d məlli, zuwade.
110. W maḥatli i xurǧazine ʕal u səsyo w rawəxno, nafəqno w raṣṭ azzi li škafte du ʕabəd.
111. Me d maṭino, qrelile, məlli: "Kaṯino: ya gqəṭlatli, ya gqoṭannux! Mḥaḏ̣ar ruḥux! D l əmmat, aṯatli bi bebaxtiye!"
112. Qayəm hawo, məlleli omər: "Ono kali ḥaḏ̣ər. W mḥi i ḏ̣arbayḏux!"
113. Məlli: "Ono haǧomo no. Bas hat bi qamayto mḥi i ḏ̣arbayḏux!"
114. Omər qayəm u ʕabəd, mədle hawxa fardo d rəḥyo b ṣawʕe w mabərmole, mabərmole w naqqa mrawqole ebi. Bu gomanayḏe, d lo fayəš čike saġ mini.
115. Ono ste qayəmno, məlli: "Kali saġ w lo qayiṯo i ḏ̣arbayḏux ebi. Annaqqa dawri yo, lo?"
116. Məlle: "Pak! Fayišat saġ? E, dawrux yo, mḥi i ḏ̣arbayḏux!"
117. Qayəmno, mədli lu sayfayḏi du barqo. Ba xd i nuro wa. W naqqa mḥeli, b ḥḏo ḏ̣arbo qṭəʕli əšto qarʕe m diḏe. Fayəš ḥa dlo qṭoʕo.
118. Omər məlle: "Hay qṭəʕlux ann əštanək. De mḥi u sayfayḏux w quṣ u qarʕano ste!"
119. Məlli: "Lo hare! L babi lo molafleli, d moḥeno tarte ḏ̣arbe. Basluxyo haṯe."
120. Me d lo qṭəʕli u qarʕawo, mayəṯ.
121. Hedi azzi, qṭəʕli qarʕe da tloṯo naʕimanək ste w maḥatli hənnək w aš šawʕo du ʕabəd bi xurǧazine w maḥtili ʕal ḥaṣe du səsyo w aṯino.
122. Me d maṭino lu bayto w ḥzelali li barṯo d ʕammi, d daʕənno, əmmo: "Ha, abre d ʕammi, qay xayifo daʕirat?"
123. Məlli: "Ašər, maṭino lu məradayḏu w komtelilax žabaš adyawma."
124. Əmmo: "Žabaš? Latyo čaġ daž žabaš. D ḥəzyono!"
125. Ḥəlla bi xurǧazine, ḥəzyo, ba mə ḥəzyo? Ḥzela, ga kale qarʕe du ʕabəd w da tloṯo naʕimayḏa komtalli.
126. Hama mazʕaqla zaḥqa. Kali qola bi šmayo.
127. Hedi mḥalalqa iḏa lu rafawho w mədla rawṭo mine w aṯyoli.
128. W naqqa mḥelali ḥa ebe ʕal ḥaṣi w məlla: "Howat kalbo!" W naqqa hawino kalbo.
129. Ma hawxa yo, latyo hawxa, qaqwoniṯo?" Həzla qarʕa: "E!"
130. Omər: "Ya aḥuno! Fayəšno kalbo, ya səttar! Məs samno? Ba mə gnofəq b iḏi?
131. De de de de maṭino li walaye w azzino gab i ḥoṯayḏa.
132. Kətwayla ḥoṯo, əḏʕowa bi šiḏuṯayḏa.
133. Ga kala komdawqo laḥmo bu tanuro. Ba lo kəḏʕoli w ono lə kqodanno d məǧġanno.
134. Hama azzi, fayəš koforaxno ruḥi baǧ ǧulayḏa.
135. Fohumto wa. Ḥəlla, məlla: "Hn! Hat abre d ʕammi hat! Li šittayo hawxa səmla ebux, lo?"
136. Ono ste, hama konəḥti ad damʕani me ʕayni, komoḥeno raġli bi arʕo.
137. Əmmo: "E, e, klay! Ḥzeli, mədla rawṭo me ʕal u rafo w mḥelali ʕal ḥaṣi, məlla: "Hwi, xəd meqəm!"
138. Omər hama ḥzeli, hawino ənsan.
139. W hulali rawṭo, məlla: "Izux! Me d maṭat l gaba, mḥila ʕal ḥaṣa w u mede, d əbʕat, amar! Gədhuyo."
140. Mədli lu rawṭayḏi w aṯino. Kala yatuto. W mḥelilayo ʕal ḥaṣa w məlli: "Hway baġalṯo!"
141. Ma hawxa yo, lo?" Əmmo: "E!"
142. Omər: "Fayišo šeṯ əšne baġalṯo gabi. Komanqanno kefe w ṭaʕne yaqure ʕal ḥaṣa w komʕaḏabna.
143. Naqqa u ḥa yawmano məlli: "Ašər, gəmġayannola l šəkəl ḥreno.″
144. Qayəmno, mədli lu rawṭo w mḥeli ʕal ḥaṣa w məlli: "Hway qaqwoniṯo!" Bi gave hawyo hawxa.
145. W naqqa maḥtoli bu rakahano, d koḥozat.
146. W maḥatli maye b sefoqo w malḥo b sefoqo w kala mqabəl diḏux."
147. W ḥəlle eba w məlle: "Ma qaqwoniṯo, hawxa yo, a lo?" Omər ḥəlla ebe w həzla qarʕa, kaʔinnu kəmmo "e!"
148. Omər: "Aḥuno, annaqqa maḥkelilux i qəṣṣayḏi. W xəd məllilux meqəm, lo kobaʕno, d nofəq u sərrano w nošo šomaʕle.
149. U ḥa, d aṯi w ṭləble d šoməʕ i qəṣṣaṯi, qṭəʕli qarʕe.
150. Laǧan hawxa, d i naqqa d maḥkenuxyo, bəṯr gqoṭaʕno rišux. 
151. Ba annaqla koməllilux di doġriye."
152. Omər: "Aḥuno, madam hawxa yo w gədqəṭʕat qarʕi, kobaʕno d obatli muhla. Hama ruʕe d saʕaye, solaqno lu nigoro, d noqaḥno hawa w edi səm u mede, d kəbʕat. Ḥaq diḏux yo." Omər: "E, ġamo layt. Isaq lalʕəl hul ruʕe d saʕaye w bəṯr nḥat!"
153. Omər qayəm, saləq ʕal i nigoro w maqəṯlele qallən w naqqa maḥatle i pərtke du ṭayro ʕal i nuro.
154. Naqqa ḥzele, koḥaḏ̣ər u ṭayro gabe w məlle: "Mə kəbʕat?" Omər: "Kobaʕno d madəʕratli li Dyarbakər!" W rawəx ʕal ḥaṣe w qrele lu abro du šah du ʕaǧam w məllele: "Aḥuno! Kazzi b xaṭər diḏux!"
155. Hano, me d ḥzele, məlle: "Aḥuno, madam azzux, e, kli čike. D ono ste mkamanno u sozayḏi!"
156. W naqla mədle, mofaqle i qaqwoniṯo mu rakah w qṭəʕle qarʕa. W məlle: "Ḥur! Lqulux koqṭəʕli qarʕa."
157. Qṭəʕle qarʕa w mḥalqole bu baḥar w məlle: "De annaqqa izux! Xəd ḥzelux, maḥki!
158. W madam lo qadənno d qoṭannux, ono mwaʕadli, d ono baḥ ḥaye lo ṭoreno, d nofəq u sərrano bi arʕo." W hedi mədle u sayfo w mḥele b gawe w mḥalaqle ruḥe bu baḥar.
159. Koqoyəm hedi u abro du malko d Gziro. Məlle lu ṭayrayḏe: "De, annaqqa mobeli l Marde!"
160. W ṭayər u ṭayro w naqqa maḥatle qum i walaye d Marde. W azze su ḥadodo, məllele: "Kaṯino w komtelilux i qəṣṣa du abro du šah du ʕaǧam." W maḥkeleleyo.
161. Hano ste qayəm, məllele omər: "Abri! Ono u ḥa yawmo kali yatiwo qum u šəbbak bu bayto.
162. Ḥzeli, ga kaṯi qum u šəbbak me larwal yawno šafərto ġalabe.
163. Ono ste ḥəngi šafəlliyo, qayəmno, nafəqno larwal, məlli: "Balki ṣoyadna! W kul d komḥalaqno iḏi ela, hiya korəḥqo mini.
164. Ono ste azzi bəṯra w bəṯra, ha harke ha tamho, hul d maṭina qum tarʕo d quṣro.
165. Naqqa ḥzeli, d mṣawro kačke, šafər mawxa layt, bəṯr me d tlo i yawno me qumi.
166. Məllali: "Ya flan! ʕBar lawġul aʕmi!"
167. Qayəmno, ʕabərno, mbelali li dərto du quṣro, ba mə dərto rwəḥto! Hawir diḏa warde w gulčičakat.
168. W kit bərke b fale di dərto, mliṯo maye.
169. Ḥzeli, mə ḥozeno? Ḥzeli naqqa, d aṯi arbʕi yawne ḥrene.
170. Naḥiti, šləḥḥe ap postkataṯṯe m aʕlayye w nafiqi arbʕi kačkat šafire w kalən qumayna.
171. W məllali layo, i qamayto, i rabṯo d kulle, əmmo: "Kəbʕat šəqlatli ono aṯto w hani ann arbʕi aḥwoṯe elux. W kəbʕat d šəqlat ann arbʕiyani niše l ruḥux w ono ḥoṯo elux. Be mə komnaqat, u amro elux w hat ḥur hat.""
172. Omər: "Ono ste ḥəlli, xətawo d omər "u ġalabe ṭaw mu əšmo yo."
173. Mṭamaʕli w məlli: "Kobaʕno ann arbʕi." Məlla: "Brixe elux."
174. W ʕal u ḥalano fayəšno mədde d šabṯo, d ʕaṣro yawme, čik u šiḏo b lebi w maḥrawli lebi ʕal i rabṯo w məlli: "Lazəm haṯe ste huyo eli."
175. Wa əlla ḥzeli, aṯyo, məllali əmmo: "Ya flan! Mi qamayto məllilux w hulilux i ḥurriye, d ayna d əbʕat minan, mnaqat. W hat bi rəḏ̣ayḏux mnaqelux hani, ann arbʕi, w ono mhanelilux appe.
176. W uʕdo, ʕal d ṭamiʕat lebi, d məlli, ono ḥoṯo elux, madam hawxa yo, laybux howatlan mede. De qum annaqqa, izux l dukṯo, d aṯat mina."
177. W naqqa mədla b iḏi w mofaqlali larwal mu tarʕo w lə ḥzeli ruḥi, elo harke bu baytayḏi.
178. Bas, xd as səkran, w mi naqqayo hul uʕdo mə mede, d komfaṣanno mu ǧəns das sayfe, komkamanne. Me d koṯe l boli u medawo, d nafəq m iḏi, komiġayər ʕaql diḏi naqqa ḥreto, kočoyakne bi nuro, mšaḥanne w loyafne ʕal ḥḏoḏe w mḥalaqne l tamho, xəd ḥzelux. W mu yawmao w hul adyawma haṯe yo i ṣənʕayḏi. W haṯe yo i qəṣṣayḏi."
179. Omər qayəm me tamo, azze li walaye d Dyarbakər w qṣədle i dukano du ḥayoṭo w məlle: "Komamtelilux i qəṣṣa du ḥadodo d Marde." W yatu w maḥkeleleyo.
180. Hawo ste məlle: "E, ḥaq yo. Annaqqa uʕdo gmaḥkenolux i qəṣṣayḏi!
181. Ya aḥuno! Ono gawənno, elo hul šwaʕ əşne lawili naʕime. Qayəmno, məlli: "Gdəzzi lu ḥaǧ."
182. Me d azzino, lo kəmmat, i aṯtayḏi ṭʕənto b naʕimo d tre, tloṯo yarḥe wa.
183. Annaqa u darbo raḥuqo wa, mʕawaqno bu darbawo l mədde d ḥamšaḥṣar əšne.
184. Bu axər daḥ ḥamšaḥṣar əšne daʕənno b lalyo lu bayto.
185. Ono ste ʕabərno dlo ḥəs lawġul, ḥəlli, mə ḥoyanno? Ḥzeli, ga kala i aṯtayḏi daməxto bi nvinayḏa w kal kit xort qum ṣadra!
186. Ba ʕal aloho l oṯe zaḥme! Ono lo qadənno zobaṭno aʔ ʔaṣabayḏi, hama namardiye lo səmli w dlo suwal w lo ǧuwab mədli lu sayfayḏi w mḥeli ʕal qḏole du xort.
187. Hama, d maḥəsla li aṯtayḏi w mazʕaqla hawar: "Qṭilux u abrayḏi!" U abrayḏax? Ya waladi! Va u abrayḏi! — "Qṭilux, ḥaru baytux, maḥrawlux bayti!" Əmmo: "U abrayḏi mi šato, d azzux, hani ḥamšaḥṣar əšne qṭəʕwayli u goman minux. Məlli: "Be mən ǧarilux.""
188. Me d ḥzeli, d qṭili u abrayḏi, edi lo fayəš muḥo b riši.
189. W mu yawmawo hul l adyawma kul d komfaṣanno badle w koṯe u qaṭlo du abrayḏi l boli, kodoʕanno, moyadno laf falqanək, mqaṣqaṣnanne w mḥalaqananne l tamho. Haṯe yo i qəṣṣayḏi."
190. Qayəm, daʕər lu bayto, l Gziro.
191. Ga kale u samyayḏan, knoṭalli. Me d aṯino w maḥkelile i qəṣṣa du ḥayoṭo d Dyarbakər, məlle: "E, ḥaq yo. Annaqqa ono gmaḥkenolux i qəṣṣayḏi. De šmaʕ!"
192. Omər: "Aḥuno, u ḥa yawmo məlli, gəzzi lu ḥaǧ. W fəʕlan azzino. W b dʕarto d daʕirina, ono latwayli mede, ġer me ḥḏo gamlo rawəxwayno aʕla.
193. Omər maṭina l ṭuro ʕeloyo, naqqa ḥzeli u ḥawrayḏi, mayele l xaṣra.
194. Ha bəṯr b šawṭo, daʕər omər: "Brazi! L aloho hulelan. Itux ḥzi!" Qayəmno, azzi aʕme. Maḥweleli škafte, ga kala mliṯo dahwo." Məlle: "Brazi! Haṯe eli w elux. L aloho maḥwelelanyo!"
195. Hedi qayimina, mlelan aʕ ʕəsri xurǧe dag gamle w məlle: "ʕAṣro ṭaʕne elux w ʕaṣro eli!"
196. Me d ḥzeli u medano — u ənsan ste taḥt u ṭamaʕ yo, l aloho xləqle — məlli: "Ašər, ʕammo! Diḏi əšmo ne." W məlle: "Abri! Ema koxoləṣ aw toyəm u medano kule? Abri, ṭrowe tloṯo ṭaʕne ḥrene elux!"
197. W ono məlli hawxa, liʔan xort wayno. Məlli hama, d morəx w makre gqoṭanne.
198. W hiye ste, me d aḏəʕ u fəkrayḏi, məlle: "Abri! Haka d lo qənʕat pani w korəḥmat u mal di arʕaṯi, xwa gdobenux darmono.
199. I naqqa d əbʕat mal, gmaḥtat mine b ʕaynux, ayko tuyo i xəzna, gḥozatla. Hə mədlux, ya abri, u marhamano!"
200. Ono ste, me d ḥzeli, ga i naqqa d friš mini w aṯi w məlle: "Ḥzeli xəzna" — mətyaqalli, d u darmonawo, d huleli, šrolo hawxa yo.
201. Məlli: "Lakan uʕdo d mǧarabno u darmonano, gḥozeno mede?" Məlle: "E, dlo šək."
202. Qayəmno, mədli lu marhamawo w maḥatli b ʕayni hən mine. Bi gavayo tle u nuhro me ʕayni w haw ḥzeli qum ruḥi w hedi lu zlamayḏan qləʕle ag gamle w azze.
203. W ono fayəšno komašmašno ʕal u darbo. Hul d aṯi noše šapiʕi tamo da w malḥaqqalli li ʕmara.
204. W mu yawmawo hul l adyawma komanno: "Maṭino l ḥaq diḏi, fayəš mustaḥaq diḏi!"
205. Qayimo i barṯo du malko, məlla: "E, mən yo u mustaḥaqqayḏux?" Omər: "Ba hatu kəḏʕutu!"
206. Qayimi hedi, qṭəʕle qarʕe w mərre: "Hano u mustaḥaqqayḏux!"
207. W tə žmira saġ!

======
Ritter: 053. M_ʕ Ghazale und ihr Bruder Ramazan Bag.txt

001. Kətwo šex d ʕarab. I ḥḏo šato aṯi maḥal aʕlayye, latle marʕa lu sawalaṯṯe.
002. Kqoyəm komər la greʕayḏe — w kətle šawʕo abne — komər: "Nfalu bi barriye." Komər: "Ḥzawu, ayko kit marʕa kayəsto, xarǧ du ṭaršayḏan, di ʕašərtayḏan!
003. D əzzan, maḥtina tamo, u ṭaršayḏan halək."
004. Hani, a greʕe w ann abnayḏe, kul ḥa mədlele fərqa aʕme w nafili bi barriye.
005. Mi ǧumle u abrayḏe u naʕimo Ramazan Aġa ṣadəf l ḥeḏər u Raha.
006. Ḥzele, kille kit marʕa bərzayno kayiso, xarǧ di mamlaxṯo di ʕašərtaṯṯe.
007. Daʕər, məlle lu babo omər: "Ya babo! Ṣadəfno l ḥeḏər u Raha, i marʕa bərzayno d kit, anǧax hawo maswəʕ u ṭaršayḏan. Lazəm əzzan l tamo."
008. Kqoyəm u babo, maṭʕən i ʕašərtayḏe w kmalxi w moḥən ʕal u darbo.
009. Kmoṭən, d əmmina, falge d lalyo l ḥeḏər u Raha.
010. Kmaḥti ak kowan dəṯṯe w kmarfən u ṭarš dəṯṯe bi barriye. W lə kḥəšwi ḥšowo l nošo.
011. Ṯeni yawmo me ṣafro qayəm u ʕulmo, qayimi a greʕe du ali, ḥərre: l ḥeḏər i walayaṯṯe u ṭarš kəmkase ʕayne du yawmo w ax xaymoṯe w ar rawixe w i qyamto qayimo.
012. Aṯən, mərralle lu ʕmiro, lu ḥakəm di walaye, Ṭahər Bag.
013. Mərralle: "Saq li goro w ḥzay, mə kit l ḥeḏər i walaye!"
014. Hano, Ṭahər Bag, yasəq w u maǧləsayḏe koḥoyər, mə kḥoyər?
015. Lo ar rawixe kməbnoyi w lo ax xaymoṯe kməbnoyi w lo u ṭarš, u ṭaršaṯṯe, kməbne.
016. Qrele lu greʕayḏe omər: "Izux, zux!" Mərle lu greʕayḏe omər: "Zug su aġa di ʕašərtaṯe! Ḥzay, mən yo w b mən aṯən.
017. W malle: "Bu amro d man aṯət, maḥatlux l ḥeḏər i walaye, kmarʕət u ṭaršayḏux. Lə kḥəšwət ḥšowo d nošo?"" Omər: "ʕAl ʕayne!"
018. Kqoyəm hano, u greʕo, ṭoʕən ruḥe w kəzze.
019. Ṭabʕan, i kone du šex mbayanto yo. Azze, ʕabər gabayye.
020. "Salamu ʕalaykum!" — "ʕAlayku salam!" Yatu.
021. I naqqa d yatu, bu darbo mhalaxle, ṣahi, ṭləble ṭaṣe d maye.
022. Kqaymo i barṯo du šex. I Barṯo du šex kṭəʕno i ṭaṣe dam maye w kmamṭyola lu ḏ̣ayfo. Hano, i naqla d mədle li ṭaṣe, ḥəlle biya.
023. Ḥəngi d maʕəǧbole, lo mbaḥasle, b mən maqṣad aṯi su babo di kačke.
024. U babo di kačke mšayele mene, məlle: "Rasul d man hat?" Omər: "Ono u rasul d Ṭahər Bag no, u ali. Aṯino, d məstafhamno, ayna ʕašərto yo haṯe, aṯyo ḏ̣ayfo gabayna."
025. U babo di kačke omər: "Kibux d əmmatle: "I ʕašərto du babo, di Ġazale yo."
026. Daʕər u greʕo. Ṭahər Bag omər: "Ha!" Omər: "Ya u rabayḏi! Kətlux ḥaq, d qəṭʕət qarʕi, liʔannu ono mxalafli u amrayḏux. 
027. Lakən u mede, d ḥzeli ono, hat, d howatwo me darbi, zəd meni gəmxalfatwo u amro."
028. "Mə ḥzelux?" Omər: "Maṭino l gabayye. Baṭənno bu darbo. W ṭləbli ṭaṣe d maye.
029. Kito zʕurto, mamṭelali ṭaṣe d maye.
30 Haka i zʕurtayo barṯo yo, wallahi haṯe xarǧ diḏux yo.
031. W haka ṭləbto yo aw gawərto yo, bikun ino lazəm d oxanno u ǧazayḏi aw d msamḥatli, ʕomər baytux!"
032. Hano, Ṭahər Bag, ḥəngi d mdəḥle bi kačke, məlle: "U babayḏa man yo?"
033. Məlle: "U babayḏa məlleli, məlle: "Ono u babo di Ġazale no." Lo məlleli: "Mən šəkəl no."
034. Hal kətle abne, latle abne, lo koḏaʕno."
035. Omər: "Dʕar l gabe, malle: Ṭahər Bag w u maǧləsayḏe kdoʕallux li ʕrayto, ramḥəl falge d yawmo l gabayna.
036. Krəḥmi, d oṯət falge d yawmo l gabayna li ʕrayto." Omər: "ʕAl aʕ ʕayne!"
037. Hano, u rasul d Ṭahər Bag, daʕər su babo di Ġazale, məllele: "Ya u šexayḏi, Ṭahər Bag kəmšayəl b kef diḏux, komər: "Hat w ar rabe di mamlaxtayḏux ramḥəl, falge d yawmo, maʕəzmu hatu, ʕal i ʕrayto gabayna.
038. W kobaʕno, d lo, yaʕni d lo ṭorət u amal diḏe əzze bam maye."" Hano, u babo di kačke, omər: "ʕAl aʕ ʕayne!"
039. Kqoyəm ṯeni yawmo, kṭoʕən ruḥe, huwe w qəsəm mar rabe di ʕašərtayḏe.
040. Koṯən li gabe, kmaʕrən w kməḏʕi ḥḏoḏe w kməfṣoḥi w krəḥmi ḥḏoḏe w kmafiti u waxt dəṯṯe w kṭəʕni ruḥayye w kəzzehən.
041. Ṯeni yawmo u babo di Ġazale kəmšayəʕ qaṣəd, kmaʕzəm huwe w ar rabe di mamlaxtayḏe kulle.
042. Hano, Ṭahər Bag, ġame d əzze l gabe, d ḥoze i kačke yo.
043. Walḥaṣəl kqoyəm, kəzze l gabe.
044. I naqqa d kəzze, kḥoze i kačke w fəʕlan šafərto yo, zəd mu mede d məllele lu rasul diḏe.
045. Yatiwi, axəlle w štalle w bṣiṭi w qayimi w daʕiri lu baytaṯṯe.
046. Bəṯr b yawmo, b tre, kəmšayaʕle ḥa sowo mu qəbal diḏe, kəmšayəl: "I kačkaṯe, d kətyo gabux, iḏa kan barṯo yo, kəbʕina bu amro d aloho, bəṯr diḏux, d obatla l Ṭahər Bag, lu ʕmirayḏan.
047. Iḏa kan d ṭləbto yo aw gawərto yo, huyo ḥalal ʕal u morayḏa w aḥna aḥunone na."
048. Hano azzeyo — zlam kaməl yo — ǧġil ʕam u babo di Ġazale.
049. U babo di kačke omər: "Barṯi barṯo yo w ono, ṭabʕan, lə kmətyaqanno, d ḥozeno ḥa ṭaw me Ṭahər Bag. Ahla w sahla!
050. Lakən u ṭaʕnayḏi čike yaquro yo, iḏa kan d qodər, d qoyəm taḥte."
051. Omər: "Qaḏ̣iye di ṭalibe. Ftaḥ femux w ṭlab!
052. ʕMiro yo, annaqqa lə komʔaṯər mede aʕle."
053. Walḥaṣəl: lə kmərxinala, kṭəlbi, komalle: "Məqqa d ṭəlbat, ṭlab! I ḥurriyayḏux b iḏux yo."
054. Kowe naṣib, kmaḥət i nišaniyayḏe aʕla w kfayšo.
055. E, ṭabʕan, aʕ ʕarab di barriye yarḥo tre, lazəm mġayri i dukṯaṯṯe. Yaʕni ktoyəm i marʕa, d kətne biya.
056. Tayimo, fəʕlan, i marʕaṯṯe, qayəm w mšayaʕle xabro l Ṭahər Bag, məlle: "Ono annaqqa u ṭarš diḏi, hawi b ḥaǧe l marʕa w i marʕa harke naqiṣo. Qamno, gdoʕanno l dukṯi.
057. Ṭabʕan, i kačke aʕmi yo. Kobaʕno d səmḥatli, d mobannola, hul d mḥaḏ̣rinala, mšayʕatli xabro, i kalayḏux mawǧud yo."
058. Omər: "I barṯo i barṯayḏux yo w aloho aʕmux! Hul d kətyo gabux, diḏux yo. Ono i ṣaʕa, d hat d mamrat, ono mawǧud no bi xədmayḏux."
059. Hani kṭəʕni ruḥayye w kṭoləb xaṭər mu ḥaṯno, gdoʕər l dukṯe.
060. Bəṯr d kmarkəzi ruḥayye, i barṯo kṭəʕno i dgušto dam maye w kəzza li ʕayno, d mamṭyola dgušto d maye.
061. Kit ġayr ʕašərto, ġayr šex. Huwe w u babo di kačke dəžmən mab babaṯṯe, maǧ ǧəddaṯe. W ġalabe gawre qṭəlle m ḥḏoḏe.
062. U yawmawo ṣadifi l ḥeḏər i ʕaynayo w nafiqi lu ṣaydo. Huwe w kmo ma greʕayḏe.
063. Kloqe bi zʕurtaṯe. I naqqa d kloqe bi zʕurto, kroḥamla ġalabe ġalabe.
064. Kmalla: "Ya barṯo! Iḏa kan ksəmḥət, d obatli ṭaṣe d maye, mi dguštayḏax!"
065. Kəmmole: "ʕAl aʕ ʕayne!" Kqaymo, kməfqo i ṭaṣe d qarʕa w kməlyola maye w koboleyo.
066. Hano, i naqla d košote am maye, kḥoyər bi kačke. Kməsḥər bu šufrayḏa.
067. Məllela: "Ya ḥoṯo! Kobaʕno oḏaʕno i barṯo d man hat." Əmmo: "I barṯo du babo di Ġazale no."
068. "E", — kmalla, — "alo maṣṭər aʕlax! Izəx! Alo howe aʕməx!"
069. I kačke kəzza. W hənnək kmabərmi u darbaṯṯe.
070. Komər la greʕayḏe komər: "Gəzzi ṭolabno i kačke."
071. Kəmmile: "Ya sidi! Ya u rabayḏan! Aḥna w an nošani nayar na, dəžmən, w qṭilan gawre m ḥḏoḏe, lə kməbnoyi.
072. Lo aḥna, ab babayḏan, aǧ ǧəddayḏan. Uʕdo aydarbo?"
073. Omər: "Gdašno ʕal u admawo kule. W howe ḥaram aʕli niše ġayr mi zʕurtaṯe. Gəzzi ṭolabnola."
074. Kqaymo i kačke. Kəṯyo lu bayto. W hənnək me gabo ḥreno, koṯən ṭəb ṭarab, kmoṭən qm i kone du babayḏa.
075. Hano, u babayḏa, i naqla d ḥzele u dəžmənayḏe, aṯi l gabe. Qayimi, lziqi bas səsyaṯṯe, kul tre tloṯo greʕe, gzəbṭi ḥa səsyo.
076. "Ahla w sahla! Tfaḏ̣ḏ̣alu! Aydarbo hatu?" Koqaymi qumayye b ʕəzze w karamiye, mede lə kmitawmər.
077. Yatiwi bdalle bi ǧġaliye.
078. Məllele: "Kiriv!" Omər: "Mən yo?" Omər: "U mede, d hawi baynoṯayna, hul uʕdo kule dəšli w aṯino gabux.
079. Bas kobaʕno u maṯyano diḏi, d lo ṭoratle xalyo."
080. Məllele: "Ahla w sahla!" — "Bas", — omər, — "i zʕurtayo diḏux.
081. W d luyo gawərto, bas, iḏa kan gawərto yo, huyo hanniye ʕal u morayḏa!
082. Lakən d luyo gawərto, kobaʕno, d lo mfaḏ̣lət nošo aʕli.
083. W aḥna abne di barriye na d ḥḏoḏe na.
084. W aḥna, me d hawina a trayna b ḥaṣe d ḥḏoḏe, layt quwe bi arʕo, d qədro, d qodər aʕlayna. W ḥzay! Mə d ṭəlbət, u ḥa b šawʕo."
085. Hano, u babo di kačke, qanəʕ. Ǧġili w huwwe w šqəlle ʕam ḥḏoḏe ġalabe.
086. Məlle: "I kačkayḏi ṭləbto yo l flan ʕmiro. Ṭləbto yo w čike ṣaʕbo yo." Mərle: "Ṣaʕbo, lo ṣaʕbo. Ḥzay, b ayna ṭariqa, d kəbʕət, ono aʕmux."
087. Qrele lann abnayḏe. W qayəm hano, qore lann abnayḏe, kʕorəḏ̣ aʕlayye i qaḏ̣iye. Ann əšto abne rabe kəmwafqi.
088. Ramazan Aġa, u naʕimo d kulle, kəlle yatiwo bi squfto.
089. Məllele omər: "Babo!" Omər: "Ha!" Omər: "Babo! Kibux mšaylət mi Ġazale, iḏa kan kəmwafqo ʕal u medano."
090. Hano kəmhawər aʕle komər: "Bu uǧudayḏi w d aḥunonux, d rab menux, hat, latlux ḥaq, d məǧġolat."
091. U abro naʕimo kmadʕər aʕle komər: "Ya baba! Ḥoṯi ṭləbto yo l Ṭahər Bag. I naqqa d Ṭahər Bag d moyəṯ, ḥoṯi kowe d šəqlo ġayr mene.
092. Hul d kətyo Ṭahər Bag mawǧud baḥ ḥaye, hoṯi lo kowe d šəqlo ġayr mene abadan.
093. W u ṭalobo d ḥoṯi u dəžmənayḏan. Lo, l xaṭər d ḥoṯi, d oṯe mṣaləḥ aʕmayna.
094. Iḏa kan gawro yo, kobəʕ d mṣaləḥ aʕmayna, lo bi ṭariqa d ḥoṯi ṭr oṯe mṣaləḥ aʕmayna!
095. Ḥoṯi ṭləbto yo l ḥa. Lo kowe d məṭlobo lu ḥreno."
096. Hano, u babo, kʕoyaqle mene. Aydarbo bu uǧudayḏe bu uǧud dann əšto aḥunone rabe, məǧġəl ax xabrani!
097. Kəmḥawər aʕle komər: "Mə d kəbʕat, səm!
098. Ono, hul d kətno baḥ ḥaye, w ruḥo b ṣadri, ḥa d rišux babo, ḥoṯi lo kuyo əlla l Ṭahər Bag.
099. Bəṯr me d mayəṯno, kibux d məstaʕmlat i ḥurriyayḏux.
100. W ʕam haṯe kula kibux mšaylat me ḥoṯi.
101. D hiya howela rəḏ̣a w xaṭər, layt ġamo." Komər: "Mšayelu mi kačke!"
102. Kəzzən, mšayli mi kačke, kəmmo: "Ono bu amro d aḥuni u naʕimo. Aḥuni Ramazan Aġa. Mə d obəʕ, hawo ktowe."
103. Hano kqore l hən sowe, komər: "Zoxu, marule, zoxu, maqneʕule b xalayəʕ, maqneʕule b mede, b ʕaṭaya, b masayəl mani!"
104. Kəzzən kməǧġoli aʕme ġalabe: "Bavo, ayna ḥḏo, d kəbʕət, kṭəlbinalux, gmagurinalux meqəm me aḥunonux, mən d əbʕət, aḥna bi xədmayḏux.
105. W ṭray, be d u admano, d biz baynoṯayna, d mətle bi səbbaṯe.
106. W hawo zlam bažari, Ṭahər Bag, di walaye w aḥna di barriye d ḥḏoḏe."
107. Məqqa d kosaymi, komər: "Haṯi kula lə kməlyo mede. Ḥoṯi ṭləbto yo. W u zlamano, kətwayle bəlḥaǧe d mṣaləḥ aʕmayna, ṭr oṯewo, mṣalaḥwo, lo bi səbbaṯe.
108. Oṯe doyəš ʕal u namusayḏan, d obinale i barṯayḏan w mṣaləḥ aʕmayna? Haṯe lo kuyo bi arʕo.
109. W ono, hul d kətno baḥ ḥaye, ḥoṯi l Ṭahər Bag yo.
110. Bəṯr me d mayəṯno, kəpxu qəṭlutəlli, maydutəlla."
111. Məqqa d kosaymi mene, d qədri maqənʕile abadan.
112. Kobe u babo amro bu qṭolayḏe. Komər: "Qṭalule w mudu li kačke!"
113. "E, ʕal aʕ ʕayne! Madam babi kobe amro bu qaṭlayḏi..."
114. Krowəx ʕal i səstayḏe, kmoyəd li rəmḥayḏe b iḏe w kmalla: "Ġazale! Təx bəṯri!"
115. W kəmhaləx, mḥaləq u sayfayḏi b qḏole w kəzze l məṭəq ʕeloyo w kyotu tamo.
116. I ḥoṯo kəmmole: "Ramazan Aġa, aḥuno! Harke qariwe na ġalabe w i ʕašərto d babi w du zlamano ġalabe yo. Hat bəlḥuḏe hat, lo kqədrat!"
117. Məllela: "Hat kozayʕət ʕal aḥunəx? Howe ʕaybo aʕli, bu əzən d aloho d loweno nuro w nofaqno baynoṯayye.
118. W ʕaybo yo aʕli, d mahzamno l dukṯo raḥəqto. D əmmi: "Mahzamle i ḥoṯo. Haṯe lə ksamnola. Harke gyotawno." W yatu tamo.
119. Hano mšayaʕlele ʕaṣro greʕe, d maziʕile.
120. U ḥa, d aṯi, mʕagele w madʕalle.
121. W aṯən ʕəsri w madəʕrile w aṯən ḥamši w madəʕrile w aṯən mo w madəʕrile.
122. W məqqa d kəmšayəʕ l riše, w komkarsaḥḥe w komadʕarre.
123. Haṯe i ḥoṯo ḥəlla: i masale ġalabe ṣaʕbo yo.
124. Məlla: "Aḥuno! Gdəmmallux mede, d kətyo xarǧ di qaʕədayḏan daʕ ʕarab. Kəbʕono, d lo ḥayrat bu quṣurayḏi!"
125. Məllela: "Mə kəbʕat?" Əmmo: "Kəbʕono, d səmḥatli, d kəṯwono maktub l Ṭahər Bag, d oṯelux nažda musaʕade.
126. Hat bəlḥuḏux, lo kqədrat, d qaymət qm u ṭaʕnano."
127. Məllela: "ʕAybo yo aʕli. Ramazan Aġa, Ramazan baḥ ḥaye w, d ṭoləb musaʕade mu nuxroyo di ḥoṯo, lə kmaliqo.
128. Lakən madam hat rḥəmlax, məstaʕməl i ḥurriyayḏux!"
129. Kqaymo, kətwole maktub l Ṭahər Bag, maktub kmabxe.
130. Kobo b ide du greʕo, kəmmo: "Ḥalan, izux lu Raha! Lo kowe, d yətwət, gdubatleyo b iḏe d Ṭahər Bag!"
131. Kəṯwole, kmaḥkyole i qaḏ̣iye, ḥarfiyan, mi saʕa qamayto, hul li saʕa ḥarayto.
132. Hano, u greʕo, kmoyəd u maktub w yallah! Kmoḥe ʕal u darbo.
133. Ṯeni yawmo ṣafro, koṯele ḥamməšmo rawixe l Ramazan Aġa. W knoḥət baynoṯayye.
134. Kəmqatli w ktowarre. Kowe ʕaṣriye.
135. Huwe kdoʕər li konayḏe si ḥoṯo, mḥayarre u babo w u nuxroyo di ḥoṯo.
136. Hano, u greʕo di kačke, maṭi lu Raha. Maṭi lu Raha, kəmšayəl ʕal u bayto du ali, ayko yo.
137. Madəllalle, bayto rabo yo. Azze u maktub b iḏe.
138. U aḥuno du ali, du nuxroyayḏa, d Ṭahər Bag, Zaynal Bag, kəmmile... Ṭahər Bag latyo bu bayto.
139. Ḥzele u greʕo di barṯo, koḏaʕ”e.
140. Omər: "Qrawu lu zlamawo!" Qrelalle: "Mə kibux?" Hulele u maktub.
141. Mədle u maktub, kqore, kḥoze: "Hn!" Ṭahər Bag latyo bu bayto.
142. Ṭahər Bag nafəq, huwe w i ʕašərtayḏe su kiriv diḏe, kəmṭahər u abro b sefe. Kile Zaynal Bag, u aḥunayḏe, u naʕime yatiwo ʕal u kursi.
143. Qoyəm kmarfe dalolo bi walaye: "Ma tmonaḥṣar hul lann əšti, məqqaṣ d kit xortin, w gawre, lazəm d miḥaḏ̣ri, mḥaḏ̣ri ruḥayye!"
144. Hano kmarwaxle rawixe w kəzzeyo.
145. Haṯe, i Ġazale, ʕam u aḥuno yo. Lo kəḏʕo, mə saymo.
146. Knəfqo l qamuṯayye, kḥayro, kaṯən Zaynal Bag, xort, abre d tmonaḥṣar əšne yo, kile u greʕayḏa aʕme.
147. Məllale: "Ḥayf w ġabən aʕlux, d əzzux l xaṭər di aġatiye.
148. Aḥunux kyotu bu kef w bu ṣafayḏe w hat oṯət, mdafʕat ʕal u namusayḏe? Ḏ̣iʕan diḏux!"
149. Məllela: "Taxər! U namusayḏan ḥa yo. W bu əzən d aloho gədṭoreno d howən, hən fərri, hən fəlliti."
150. W naḥət baynoṯayye, ġašimo. Ar rawixe, d aʕme, ġašime.
151. L azze tarte saʕat bi ḥolo, hən mərre: "Kətwa." Hən mərre: "Latwa."
152. Hežnu naḥət Ramazan Aġa naqqa ḥreto lu maydan.
153. Daʕiro, kṯula maktub ḥreno l Ṭahər Bag, maḥkela at tarte qəṣṣat w ʕal u maṯyo du aḥunayḏe. W hula b iḏe du ʕabidayḏa, məlla: "Ayko d kətyo, gədḥozatle."
154. Kqoyəm hano, koṯe lu Raha, kəmšayəl tamo, ayko yo Ṭahər Bag.
155. Madəllalle, ayko yo. Kəzze waṣəl l gabe.
156. Hani kmaḥatte i ṣufro, yatiwi gdəxli.
157. Ṭahər Bag ḥəlle: kaṯi u greʕo di nuxrayto. Məlle: "Qrawu lu zlamawo! Ṭr oṯe!" Hulele u maktub, qrele u maktub, kḥoyər, mə kḥoyər? I qyamto qayimo.
158. Qayəm u kiriv diḏe omər: "Mə kit?" Omər: "Lo məǧġolat aʕmi!"
159. Hulele u maktub w rawəx. Hano, Ṭahər Bag, nafəq.
160. Hano, u kiriv diḏe, ḥəlle bu maktub, i qyamto qayimo. I nuxrayto du kirivayḏe azza.
161-167. Kətle brazi kačalok. Qrele omər: "Ḥur, brazi! Kəlle u kirivayḏan Ṭahər Bag kazze.
168. Hat uʕdo gqəṭʕət l qamuṯe, ḥa muryo aloho! Uno kəlli aṯoyo bəṯrayxu.
169. D oṯeno, d ḥozeno bu maydan žġer menux, d əḏʕət ruḥux, gqoṭannux.
170. Hul d kəttat baḥ ḥaye, lə kṭorat, d noḥət noše lu maydan, hat bəlḥuḏux. D oḏaʕno, m aḥuni hat. Uno kəlli aṯoyo bəṯrayxu."
171. Komər hano, Ṭahər Bag, mḥele ʕal qarʕe das səsyayḏe, huwe w ar rawixayḏe, kibe tre alfo rawixe aʕme.
172. W kəlle u kirivayḏe w hano, u kirivayḏe, me laxalf, kmaṭʕən ar rawixayḏe w aṯi ʕal i ʕašərto du zlamawo.
173. Kmanhəb, kqoṭəl w kmoqəḏ w aṯoyo bu darbo.
174. W hano, Ṭahər Bag, malḥaqle.
175. Nafiqo i Ġazale l qamuṯayye, ḥayro, kaṯi Ṭahər Bag.
176. Nafiqo, mhalhela, əmmo: "Hat bu kef w bu ṣafayḏux w Zaynal Bag howe qurbanux lu namusayḏux!"
177. Məlle: "Zaybal Bag w u aḥuno d Zaynal Bag w i ʕašərto d Zaynal Bag, kula qurbono d raġləx w fida d Ramazan Aġa yo! Mtaxar me qumi!"
178. I kačke mtaxarla w u kačalok nafəq l qamuṯe omər: "Kiriv! Nafənno b baxtux! Klay hama tarte daqayəq, d ono minaganno mi ḥolo.
179. Elo gdoṯe u zolumawo d ʕammi w mwaʕadle aloho, d ḥoze ḥa zlam aʕmi, gqoṭeli.
180. Ba ṭaw med qoṭəʕ, qoṭəʕ qarʕi ʕammi w foyəš bi ḥaṣra, d qṭileli huwe, məqṭanno b iḏe dad dəžmən — kayəs yo.
181. Hat itaw čike, məṯnəḥ! Ono ruʕe d saʕa, gḥozat šuġli. Bəṯr kəlle u maydan qumux."
182. Komər hano, u kačalok, naḥət baynoṯayye w madʕalle Ramazan Aġa.
183. Ramazan Aġa raḥme w ḥnono wa.
184. Hano naḥət baynoṯayye, xəd malaxo mi šmayo. I ḏ̣arbayḏe kdore ḥamši gawre.
185. Bu maṯyo du ʕammayḏe kḥoyər, kəlle hiye lḥuḏe bu maṯyo du ʕammayḏe. Kḥoyər, ga kale u braziyayḏe bəlḥuḏe.
186. Kəllən ar rawixe kulle yatiwe, aṯi laf ele.
187. Ḥəlle, ga kəlle aṯile rawixo, msaʕadle.
188. Grəšle u sayfayḏe w azze hǧəmle ʕal u ʕammo d ruḥe.
189. U ʕammo ḥəlle, gqoṭele. Omər: "Ḥaru bayto! Ono no! Lo qəṭlatli! ʕAmmux no!"
190. Naḥət, nšəqle u braziyayḏe.
191. W nafili baynoṯayye.
192. Ramazan Aġa, riše mkasyo.
193. Qoyəm kmosək u šexawo, kqoṭele w koṯe.
194. Khoǧəm l riše du babo w dann aḥunone, kobəʕ d qoṭelən. Ṭahər Bag lo kmaqbəl.
195. I ʕašərto du šexawo kmaqəblo Ramazan Aġa ʕal rišayye, ʕal riše d ruḥayye, aġa.
196. W kmoyəd Ġazale, kəmbaraxla ʕal Ṭahər Bag...
197. W tə žmira saġ! (Zuhoerer: tə saġtər!)

======
Ritter: 054. Bn_ʕ Das verkehrte Oschsengespann.txt
001. Ḥa yawmo naḥənno lu ṣalo rabo bu utel Parkutel, d koʕowadno.
002. Ḥzeli Naǧib Ḥankaš b tane yatiwo.
003. Azzino l gabe, məllile: "Əstaz, šaməʕno, gəzzux l Brazil." Omər: "Eh!"
004. Omanno: "Kito amane, kobaʕno, d mšadanno aʕmux hadiye. Mumkən məblatla aʕmux l tamo?"
005. Omər: "Mən hadiye yo?" Omanno: "Masale yo, gməblatla aʕmux."
006. "L man yo?" Omanno: "Labəd, tamo kəḏʕat noše səryoye aw Mardiniye kətlux.
007. Gdoṯən l gabux aw ṣədfe gḥozatte kətyo, gdəmmatte: "Haṯe hadiye mətyoli mu baladaṯxu laǧanayxu."
008. Omər: "Amar, ḥozina, mən yo!"
009. Omanno: "Ṭabʕan, ann əšmone daq qəryawoṯayḏan tamo, hat lo kəḏʕatte aw kṭoʕatte.
010. Laǧan hawxa gdəmmina əšmone d arbaʕ qəryawoṯe me Ləbnan harke, ḥatta d lo ṭoʕatte, d əḏʕat." Omər: "Amar!"
011. Omanno: "Aṯi ḥa yawmo zlam me Baʕlbak, gdoṯe l Zaḥle.
012. Šapəʕ ʕal Rəyaq w maṭi lu hədam d Furzəl.
013. Ḥzele, kit ḥa me Furzəl bu karmo košoġəl, zlam sowo, w hano mašhur yo bi baṣaṭayḏe, ġalabe baṣiṭ u zlamano.
014. Oḏaʕwayle meqəm.
015. Mətfakalle u Baʕlbaki omər: "Ašər, gəzzino l gabano, šawṭo gam gməṯnaḥno, gdoxanno ʕənwe w ham gsaymina əšmo d ḥanake aʕle!"
016. Azze, maṭi l hədam diḏe, məllele: "Ḥaulux alo, ʕammo!" W mḥalaqle ruḥe li arʕo.
017. U Furzli ḥzele, rahəṭ laf ele: "Mən ǧarilux, mə ḥawal diḏux yo?"
018. Omər: "ʕAmmo! Ḥzeli uʕdo šuġlo bu darbo mede ʕuǧbo, mʕaǧabno ġalabe w ḥəngi d mətfakalli bu medano, d ḥzeli, kayu riši, maṭino l gabux w ḥzi, aydarbo hawino!"
019. U Furzli omər: "ʕAǧab, mən ḥzelux, mən hawi?"
020. Omər: "Ḥzeli, kito ḥa me Turbul kodowər ʕal tawro w tərto.
021. Qarʕe du tawro laqəddam w i duve di tərto laxalf w kale kodowər."
022. Kale u Furzli, kale maṣəṯle omər: "Ḥaru baytux, hano mə duglo yo! M ayko mtelux i duglaṯe?"
023. Imele omər: "Haymən w b Mšiḥo!" W mo imanat imele, ḥatta d mṣadəq.
024. U Furzli omər: "Ašər, ṣaʕbo yo, lo komətyaqanno. Walakən d oṯat aʕmi, gəzzan gab u qašo.
025. Kale u qašo yatiwo bi žnayne, gəzzan, maḥkileyo šrolo, gmətyaqən minux u xabrano?"
026. Omər: "Ahla w sahla, gəzzano yalla!"
027. Qayimi a tre, azzehən gab u qašo, kale yatiwo bi žnayne.
028. W kale u muxtar di mḥalle taḥtayto ste yatiwo gab u qašo.
029. Əmmi: "Šlomo aʕlayxu!" — "Ahla w sahla!" U qašo omər: "Xer yo?"
030. Omər: "Ašər abuna! Kaṯina l gabux, ha u Baʕlbakiyano ǧġil štaġaliye, lo komiṣadqo abadan.
031. Aṯina l gabux, ḥozina, šrolo gnofəl b ʕaql diḏux."
032. W bi ṣədfe kale u muxtar di mḥalle taḥtayto yatiwo gab u qašo.
033. U qašo omər: "De, ameru, ḥozina, mən yo!"
034. U Furzli məllele lu Baʕlbaki omər: "De, aḥkiya lu qašo!"
035. U Baʕlbaki omər: "Hama aḥkiya hat!"
036. Omər: "Warux aydarbo kəmmatli "aḥkiya hat"? Qana d maḥkena w d əmmili, kəmdaglat?
037. Lo, hat aḥkiya w ṭr əmmi, hat kəmdaglat! Ono lo kəmdaganno."
038. U Baʕlbaki omər: "Ṭayyəb, bavo, gmaḥkena ono!"
039. Ǧġil u Baʕlbaki hawxa, məlle omər: "Ḥzeli ḥa, kodowər ʕal tawro w tərto, qarʕe du tawro laqəddam w i duve di tərto laxalf w kale kodowər.
040. Qašo, konofəl b ʕaql diḏux aw lo?"
041. U qašo kali — hano ste me Furzəl yo, baṣiṭ yo u qašo ste — mətfakalle: iḏa d omər "lo", balki šrolo yo? W d omər "e" — stene, disa lo fhəmle mede. Əlawfaq omər: "Yəmkən."
042. U Furzli omər: "Aydarbo kəmmat, yəmkən, qašo?"
043. "E", — omər, — "baʕ, yəmkən!" Kale komər w koyome: "Yəmkən howe šrolo."
044. Qḥir u Furzli omər: "Madam kəmmat hawxa, qašo, uʕdo lawi mede.
045. Kalux u muxtar ste harke gabux. Kḥəšwina, hat u tawro w u muxtar i tərto. W kale hiye daworo, ṭro maṣər w dowər, ḥozina, b šrolo ktowe?"
046. U qašo šaməʕ hawxa, zayəʕ. Griš laxalf omər: "Bavo, ono qašo no, u šuġlano lo koḏaʕne w kal kito muxtar ḥreno, zoxu l gabe!"
047. Qaniʕi, əmmi: "Bavo, gəzzan gab u muxtar ḥreno!"
048. Maxlaṣle ruḥe lu qašo hawxa bu xabrano.
049. Qayimi, azzehən gab u muxtar di mḥalle ʕelayto. Ḥzalle, u muxtar bu bayto.
050. U muxtar omər: "Xer išalla, mən hawi?" U Furzli omər: "Ašər, muxtar, u Baʕlbakiyano aṯi uʕdo w ǧġil štaġaliye, yaʕni lo konəflo bu ʕaql.
052. Aṯina gab u qašo, u qašo stene lo mṣadaqle w lo mankarle w bi taliye grəšle ruḥe omər: "Latyo šuġli, ono qašo no.
053. Kit muxtar ḥreno, hano šuġle dam maxatir yo, izoxu kulxu l gabe! Kaṯina sidux."
054. Ha, u muxtar omər: "De aḥkewu, ḥozina, mən kit!"
055. Disa u Furzli məllele lu Baʕlbaki omər: "Məǧġal i qəṣṣayḏux!" U Baʕlbaki omər: "Hama amera hat!"
056. U Furzli omər: "Warux aydarbo kəmmatli hawxa? Ono, d omanno, gdəmmi, kəmdaglat! W ono lo kəmdaganno.
057. Hat amera w ṭr əmmi elux, kəmdaglat!" U Baʕlbaki omər: "Ṭayyəb!"
058. Ǧġil u Baʕlbaki, xd i masale qamayto.
059. U muxtar fhəmle i masale omər: "Ṭayyəb, uʕdo l mən aṯutu l gabi?"
060. U Baʕlbaki omər: "Ašər, aṯina l gabux, liʔanno u qašo omər: "Ono qašo no, laybi maxlaṣno i masalaṯe aʕmayxu. Əlawfaq kit muxtar ḥreno w kit u muxtar ste ḥaḏ̣iro harke.
061. Zoxu l gabawo w hənne gədəmṣafən i masalaṯxu!" Aṯina l gabux."
062. U muxtar omər: "Demak aṯutu, kəbʕutu dawrutu?"
063. U Baʕlbaki omər: "E, ṭabʕan, liʔanno hawxa kobəʕ u zlamayḏux, u Furzli."
064. "E", — omər, — "ahla w sahla!" Qrele lu abro omər: "Tawu u niro!"
065. Azze u abro du muxtar rabo, mtele u niro.
066. Bi qamayto maḥatte ʕal qḏole du muxtar qamoyo, məllele omər: "Hat tawro w gmotinalux uʕdo i tərto."
067. W u muxtar ḥreno azze, mahzamle. ʕAla bana hiye latyo tərto.
068. Azze d mšadər hiye bəṯr i aṯto du muxtar qamoyo, ḥatt d əṯyo dawro ʕam u gawro.
069. W fayəš u niro ʕal kaṯpe du muxtar. Ḥḏo mayle ʕal qḏole w i mayle ḥreto stene ṣədle b iḏe.
070. W hani a tre nafiqi, ṭralle bu ḥalawo.
071. U muxtar kali šawṭo w u niro b iḏe.
072. Taʕəb w konoṭər d oṯən w l aṯi nošo laf ele.
073. Bəṯr qrele lu Baʕlbaki w Baʕlbaki l aṯi.
074. Aṯi u muxtar ḥreno omər: "Qay koqorat?"
075. Omər: "Maṣərxulli w azzoxu, lo daʕirutu! W taʕibi iḏoṯi bu ṭʕono du niro!"
076. U muxtar omər: "Ṭayyəb u baytaṯxu raḥuqo yo."
077. W u Baʕlbaki məlle: "Hawo d me Rəyaq dowarwa b tawro w tərto. Hat tawro w kazze mote i tərto, i ḥurmayḏux tərto yo.
078. Hə ono lanno tərto! B tre tawre lo kowe d dowər. Hiye gdowər b tawro w tərto. Hat u tawro hat w kazze mote i aṯtayḏux stene."
079. Me d šaməʕ hawxa, qḥir, aḏəʕ, anno i masale gaḥxo yo, fayəš kotowər aq qayse du niro, hul d maxlaṣle ruḥe, w u Baʕlbaki azze w lo daʕər."
080. W bu šəklano xaliṣo i qəṣṣayḏan.
081. Naǧib Ḥankas šaməʕla. Šaməʕla omər: "I qəṣṣayḏux ġalabe šafərto yo w hadiye mənasəb yo, gmobanna l Brazil."

======
Ritter: 055. Bn_ʕ Gauner in Beirut.txt
001. Kətwa ḥa Ḥasan Ḥalime əšme, i šatayo bu ḥabs bi Qaməšlo.
002. Ḥa yawmo mšayelan əmmina: "Məǧġelan, hat ḥzelux Ləbnan w a dkoṯanək me meqəm, aydarbo ne maʕəǧbilux aw lo?"
003. Omər: "Ašər, naqla azzino, aqdam b ʕəsri ḥamməš w ʕəsri əšne, azzino l Bayrut.
004. Bi qamayto azzino l Ḥama, šoqalwayno bḏ̣aʕa, kurkat ʕabayat masayəl hawxa, bəṯr me d šqili i bḏ̣aʕayḏi, kula me Ḥama, azzino məšwar l Bayrut šam hawa yaʕni.
005. Fayəšwa aʕmi məqdar d ḥamši waroqe kallat bas.
006. Azzino u ḥa yawmo, kali košoqanno mede, mu šuqo mofaqli ak kallat.
007. Kito tre, lo kəmmat, naṣṣabin aw ḥaramiye, maḥatte ʕayno aʕli, ḥzalle, d kito kallat aʕmi, w ono zlam nuxroyo tamo.
008. Bəṯr me d maxlaṣli šuġli w mhalaxli, maṭili ḥa, bu darbo mhalaxle b qamuṯi w nafəl mine dozdan dak kallatayḏe bi arʕo w hiye azze, šapəʕ.
009. Ono ste mədli lu dozdan dak kallat, ḥzeli, kale malyo.
010. Maḥatli b kisti, mətfakalli, ənno l aloho huleli.
011. Bəṯr tre xabre ḥozeno ḥa, aṯi, maṭili, məlleli omər: "Ḥzeli u dozdanawo, d nafəl w mədlux.
012. Lazəm d obatli falga di ḥəṣṣa, d kito ebe.
013. W iḏa d l obatli, lo kmaqbanno, gdobeno xabro aʕlux."
014. Omər məllile: "Daxil diḏux l obat xabro l noše w ahla w sahla tux hat, fəlġinale ono w hat."
015. Qayimina, mhalaxlan, d əzzano l dukṯo, d lowe noše, ḥatta d fəlġina u mede, d ḥzelan.
016. Mhalaxlan məšwar, ḥozina, daʕər u moro du dozdan hawo, d nafəl mine u dozdan, məlleli omər: "Bi heviye ksamno minux, gəmšayannux suʔal!" — "Mən yo?"
017. Omər: "Nafəl u dozdanayḏi, koḏaʕno, latwa noše bu gomanayḏi, ḥa xoṯux wa aw hat wayt, bəṯri mhalaxwa.
018. Iḏa d ḥzelux, b raǧa kosamno minux, zlam faqiro no.
019. W aṯili maṯe tlaṯmo dolarat me Amerika, man nošayḏi, w aṯino d mṣarafnanne, heš lo mṣarfili w nafəl u dozdan m iḏe w msakri.
020. Bi heviye iḏa d ḥzallux, d obatli u dozdanayḏi!"
021. Hano, Ḥasan, imele omər: "Ono lə ḥzeli dozdan w lo mede."
022. W azze, mhalaxle bu darbo Ḥasan.
023. Hano fayəš mġammo, daʕər laxalf, yaʕni kkorəx ʕal u dozdanayḏe.
024. Bəṯr me d hanək d mhalaxxe məšwar Ḥasan w u ḥawrayḏe u ḥreno, yaʕni aš šorike, koqoyəm doʕər hano naqla ḥreto aʕlayye w komarre komər: "Daxil dəṯxu, iḏa d ḥzalxu u dozdanayḏi, ono zlam faqiro w kobaʕno, d obutulli u dozdanayḏi.
025. U mede, d əbʕutu, baxšiš ste, gdobenanxu mine."
026. Ḥasan disa imele omər: "Abadan lə ḥzelan, lo eli w lo lu ḥawrayḏi, lə ḥzelan u mede, d kəmmat."
027. Disa kali hano w daʕər w hənne mhalaxxe, komalizi. Azzehən məšwar bəṯr u ḥawrayḏe, məllele omər: "Ḥasan, lazəm šəqlina ḥanṭur aw səyyara marke w d əzzano l dukṯo raḥəqto, ḥatta d fəlġinanne."
028. Koqaymi yəsqi l səyyara w mhalaxxe, azzehən li mḥalle Fərnəššəbbak. Tamo kalən, ḥatta d nəḥti w fəlġi ak kallawataṯṯe.
029. Hənne hawxa wa əlla u zlam, more du dozdan, b qamuṯayye kalyo huwe stene, lo kəmmat, meqəm mənne, sbiqile b səyyara ḥreto.
030. Naḥət tamo, məlle omər: "Ašər, haw komarfenanxu. Ya gədyomutulli w ya gdobutu u dozdanayḏi!"
031. Meqəm bu darbo u ḥawro du ḥarami məllele l Ḥasan omər: "Ḥasan, mədlux u dozdanayḏi w hawli diḏux, ṭrowe aʕmi.
032. Lo ṭrowe u dozdanano aʕmux, d ḥzelux, w hawli diḏux, ḥatta d l əmmi... balki d oṯe noše, mfatašlux aw hano maške, d əmmi: "Qay yo kit tre dozdane aʕmux?"
033. Hawli diḏux, ṭrowe aʕmi w hawo, u ḥreno, ṭrowe aʕmux! Yəmkən hano oṯe bi taliye, mdaʕe aʕli, ḥatta d yomeno, w ṭro mfatšili stene, layt mede gabi."
034. Koqoyəm Ḥasan, obele u dozdanayḏe w kfoyəš hawo, d ḥzele b kiste d Ḥasan.
035. Me d maṭəlle hano, more du dozdan, naqla ḥreto, ṣədle b kaṯpe du ḥawro d Ḥasan, məlle: "Ya gədyomatli w ya lə kmaqbanno, gmaqəmno daʕwa aʕlux.
036. Elux mbelux u dozdanayḏi w alxu ḥzalxu!"
037. Hano məlle omər: "Bavo, gədyomeno, ḥatta d faykat u bala diḏux minan, aḥna lə ḥzelan mede.
038. Gyomeno, ayko d əbʕat, gəzzano, gyomina!"
039. Qoyəm more du dozdan məlle omər: "Tux, kito harke ǧaməʕ qariwo.
040. Zano lu ǧaməʕ, imi innu hat lə ḥzelux, ḥatta d mətyaqanno!"
041. Hano mwafaqle aʕme, məlle: "Zano!" Mədle l druʕe w mhalaxxe w Ḥasan fayəš tamo.
042. Məllele l Ḥasan omər: "Ḥasan, kli harke uʕdo, gəzzino lu ǧaməʕ, gədyomeno w gdoṯeno." Ḥasan omər: "Izux!"
043. Kqaymi əzzehən a tre. Kul tre xabre aw kul tarte gavat komadʕər foṯe hano, u ḥarami, koḥoyər b Ḥasan, komalle: "Ḥasan! Ḥasan daxil diḏux l əzzux w ṭoratli! Bəṯr ke lo koḏaʕno, d oṯeno."
044. "Lo lo! Izux, lo zayʕat, ono kali harke, hul d dəʕrat."
045. Mhalaxxe tarte gavat ḥrene, disa madʕalle foṯe hano w qrele l Ḥasan, komalle: "Ḥasan! Daxil diḏux l əzzux w ṭoratli! Kli uʕdo, gdoṯeno!"
046. Ḥasan omər: "Lo zayʕat, izux, lə kromašno marke, hul d oṯat."
047. Qayimi, azzehən a tre, mhalaxxe məšwar, hul d maṭən l šarəʕ, w mhalaxxe bu šarəʕ w mahzamme, azzehən.
048. Ḥasan ste mətfakalle, məlle omər: "Annaqla ono, mən l aloho šqile mine, d koleno, hul d oṯe hawo, foləġ ak kallat aʕmi?
049. Ono stene gəzzino harke da, bu šarəʕano gtoleno ruḥi w xalaṣ gtowən ak kallat kulle eli.
050. Ono ḥzalli w eli konəfli, qay gdobeno šarake l ḥreno?"
051. Ḥasan ste koqoyəm, borəm ʕal šarəʕ me tamo w yalla korohəṭ.
052. Korohəṭ rahoṭo masafe, yəmkən falge d saʕa rahṭo.
053. Bu gomanayḏe xalaṣ maxlaṣle ak kallat w azzeyo.
054. Barəm ʕal anəške d binaye, tamo ʕutma, w ftəḥle u dozdan, ḥatta d ḥoze, məqa kito kallawat bu dozdanayḏe.
055. Ḥzele, ki u dozdan kale malyo kule, kaweġəd xalye w layt ġer me tarte waroqe w falge w bas bu dozdan.
056. Hano žnu maḥəsle ʕal ruḥe, d ənnu ḥila hawi aʕle w hanək, a tre ḥaramiye, šorike ne.
057. W u dozdanayḏe hiye, d kətwa ḥamši waroqe eba, fayəš ʕam hawo, azzehən.
058. Daʕər laxalf Ḥasan, fayəš korohəṭ, xd u daywono, bu šarəʕ̣
059. Rahəṭ i masafayo kula, ḥatta d oḏəʕ, ayko da azze u ḥawrayḏe w payna anəške da azzehən, d ḥozele w d mdaʕe aw šoqəl u dozdanayḏe mine.
060. Lakən hanək ḥaramiye wayne, azzehən w tlən, haw kqodər, d oḏəʕ, ayko ne.
061. Fayəš u ʕulmo, koḥəšwile daywono, koqorəlle: "Mən ǧarilux, mə ḥawal diḏux yo?" W hiye korohəṭ w komər: "Mšalaḥḥalli laḥ ḥaramiye."
062. Kəzze bu rišano w kodoʕər pano w lo koḥoze noše aw lo koḏəʕ. Zlam nuxroyo, m ayko koḏəʕ, ayna šarəʕ w ayna ǧaməʕ yo w ayko dukṯo.
063. Fayəš məskeno hawxa dlo kallat, fayəš daʕər, aṯi lu Bərǧ, məs soyəm, m ayko gdoxəl, m ayko gšote w m ayko gəzze w maḥət maṣarəf du darbo?
064. Ǧbir at tarte waroqanək, d fayiši bu dozdan, d u ḥawrayḏe, d hulele, hiwile ḥaq di səyyara, hul d malḥaqqe l Ḥama.
065. Daʕər l Ḥama, azze li dukano, d zwənle mina ak kurkat, w məlle lu moro di dukano: "Kobaʕno, d madəʕrat mak kurkatani w d obatli ḥaq diḏe, d obeno ḥaq du darbo, hul d əzzi lu baytayḏi!"
066. Hawo ste hulele tleṯi waroqe w qayəm, daʕər li Qaməšli.

======
Ritter: 056. Saf_ʕ Der Jaemmerling und seine Kluge Frau.txt
001. Kətwa ṭaw m aloho d bi šmayo latwa.
002. Omər kətwa ḥa zlam, hiye w i ḥurmayḏe b sar, yaʕni a tre b tane wayne, latwayle noše, latle.
003. U ḥa yawmo qayimi, məllela li aṯto: "Qum! Latlan maʕiše ba bladani, gnəfqina, gəzzan nəflina bi briṯo!"
004. Əmmo: "Merək ba, xəd kəbʕat!" Qayimi, naḥiti bi barriye, azzehən, ḥzalle dawmo hawxa ʕelayto.
005. Qayəm ḥzalle i dawmo ʕelaytaṯe, u fuḥayḏa basimo yo. Maḥatte taḥt u fuḥo di dawmaṯe w yatiwi a tre.
006. Hah! Bəṯr šawṭo ḥərre, kaṯəlle šer.
007. Hano, u merəko, kətle kopal aʕme, maḥatwayle fšakkat mani du ḥadid hawxa b qarʕe sixi, xəd maquzo.
008. Hama mədle lu kopalayḏe, yasəq l qarʕa di dawmo (Malfono: maz zuḥṯe?) — e, maz zuḥṯe.
009. Hano, u šer, annaqqa aṯi, nqəḥle bi ḥurma. Ḥurma yo, lə ggoyəš eba.
010. D ḥoze u gawro, kqoṭele, malḥaqle. Walakən i ḥurma naməs yo, koḏəʕ, lo gəšle eba.
011. Hano ḥəlle hawxa bu zlam hano w zlam koroǧəf ʕal u qayso.
012. Maz zuḥṯayḏe knofəl u kopal, komər "palq", kmičək harke bayne ʕayne du šer. Knofəl u šer, kməqṭəl.
013. Haṯe, i aṯto ste, kətla skino, hawxa — ažallak — ʕal u ḥmorayḏa kqaymo, gməḥyo ʕal qarʕe du šer, koqayṣo qarʕe du šer w hiye kale kmarʕəl tamo.
014. Məllale: "Tux, nḥat, ḥaru bayto, qṭəʕli qarʕe du šerano, xalaṣ nḥat!" Omər: "Lo, saġ yo biǧuz, noḥanno, hat sayma hat browa aʕli, gdoxeli."
015. Əmmo: "Ḥaru bayto, nḥat, lo zayʕat." Omər: "Abadan!" Lo naḥət.
016. Ḥaṣlo marke larke hul d manḥatla ʕaǧizo.
017. Haṯe, i ḥurma, šaṭər wa. Qayimo, mədla l qarʕe du šerano w mbela li walaye.
018. L ayko gəzzən? Gəzzen qm u tarʕo di ʕito, hul d nofəq u ʕulmo yawme d ḥušabo mi ṣluṯo, w maḥatla u qarʕo du šer tamo.
019. W u šerano qṭəʕwayle u darbo bayn aq qəryawoṯanək, lo ṭorewo noše əzze w oṯe, qšəʕwayle u ʕulmo. 
020. Annaqla šaməʕ u malko, ənnahu l ḥa qṭile u šer.
021. Omər: "ʕAl baxti, u qaṭolo du šerano kətle baxšiš mini ġalabe.
022. Zoxu, mtawulle, d ḥozina, mə šəkəl yo!"
023. Alo qayimi, azzən, mballe su malko: "Abri, elux qṭilux u šer?" Omər: "E!" Omər: "ʕAl baxti, gawre xoṯux layto!"
024. Hulele baxšiš, omər: "Gədfayšat gabi hat, zlam, yaʕni ʕabid bu baytayḏi. Kit yawmo, d howe ḥarb ʕal i ʕašərtayḏi, d hat nəfqat lu ḥarb."
025. Omər: "ʕAl tarte ʕayne!" Fayəš kobele maʕašat w kəzze w koṯe su malko.
026. U ḥa yawmo, lo kəmmat, kit ḥa, əšme Bagram, malko ḥreno.
027. Mšadalle maktub lu malkano, d kətyo u zlam gabe, məlle: "Aw gdobatli šawʕo qantore d dahwo aw gmaʕleno u ḥarb aʕlux. Əʕlani ḥarb bayn eli w elux!"
028. Meqəm səsye w sayfe, masayəl mani latwa lo madafəʕ w lo ṭopat.
029. Komər qayəm hano lu malko, mə gsoyəm?
030. Məštamaʕle ʕam aw wazirayḏe: "Toxu ǧamaʕa, ḥozina, u zlamano, u malkano kṭoləb minan u mablaġano, d adšato d obinaleyo, d əbʕe kul šato d dəfʕina u hnano, u mablaġano kule. Mə kəmmutu? Gəmḥarbina amma la?"
031. Əmmi: "Walaw? Tre zlamat, xd u šerkuš, d qṭile u sabʕo, baslux ne. Gəmṣafina i qa di ʕaskaraṯe."
032. Omər: "Eh, mazal hawxa yo kroḏ̣utu, gəmḥarbina!"
033. Qayəm, maʕlalle u ḥarb ʕal ḥḏode. D əmmina, ṣafro gnəḥti lu ḥarb.
034. Hano mšadalle bəṯr u zlam, u qaṭolo du sabʕo. Məlle: "Ya šerkuž! Itux, ramḥəl gnəḥtina lu ḥarb w bəṯr ke lo maylat ruḥux harke w harke!
035. W ono, ḥaṣi b aloho w bəṯr ebux ḥəṣli.
036. W gawro ṭawwo hat, mnaqyo, koḏaʕno, lay yawmani mokalwaynux w maštenolux."
037. Aṯi lu bayto omər: "Ḥurma! Annaqqa mayəṯno! Annaqqa maṭyo i ruḥo l nḥiri!" — "Mən yo?". Omər: "Walla lu malko hawxa komalli: "Ṣafro gnoḥatno lu ḥarb." — "Eh!" — əmmo, — "ġamo layto!
038. Izux, amalle lu malko, kətle muhro, ʕumre tləṯ əšne heš noše lo rawəx aʕle, baḥri yo, u aṣlayḏe mu baḥar yo.
039. Amalli: "Gdobatli u muhrawo w gdobatli u sayfayḏux w i rumḥayḏux.
040. W taylux tloṯo arbʕo kilowat šriṭ d kandilo mano aʕmux w itux, lo ḥarulux!" Omər: "Ṭrowe!"
041. Qayəm, azze su malko omər: "ʕAl aʕ ʕayne, ya u malkayḏi, gnoḥanno lu ḥarb. Kobaʕno, d obatli u muhrayḏux, d kətyo ʕumre tloṯ əšne! (U Brahim: haniye malfono!) W i rumḥayḏux w u sayfayḏux w ṣafro gnoḥanno lu ḥarb." Omər: "ʕAl at tarte ʕayne!"
042. Qayəm hulelene omər: "Abri, izux! Mfaqulle u muhro!"
043. Mofaqalle u muhro w maḥatte u sargayḏe aʕle, maḥatte u hafṣoro b qḏole w grəšle u sayfayḏe, hulele w i rumḥayḏe omər: "De zux, aloho we aʕmux!"
044. Azze lu šuqo, šqilele kibe taqriban ši ʕəsri druʕe, tleṯi druʕe d kandil w aṯi lu bayto.
045. Hano i aṯto mə ksaymo? Kqaymo, məsqole ʕal u səsyo w kmaṣrole baḥ ḥawle me raġloṯe hul qarʕe.
046. Mqandġole ṭawwo ʕal u səsyo w kmaydo i rumḥayḏe ste b iḏe hawxa, maḥtola bayne ʕayne du səsyo w u sayfayḏe harke b rax diḏe w naqqa kmaydo lu hafṣoro du səsyo w maqəlbole l qarʕe w kmafəlto qarʕe du səsyo.
047. Hano, səsyo, baḥri, i šəmšo lə ḥzele. W kfoyər fyoro.
048. Hano aʕ ʕasekər d Bagram əmmi: "ʕAl baxti u malaxano kaṯilan, hano xalaṣ kšoqəl i ruḥayḏan!"
049. W hiye mlele u šarwolo, maz zuḥṯe lo koḏəʕ, ayko kəzze.
050. Azze, lo kəmmat, hano Bagram ste, i səstayḏe aṣli yo, baḥri yo.
051. Omər: "ʕAl baxti noše lo kqodər mǧawəb u rawixo du səsyano ġayr mini." Hano u malko.
052. Qayəm, naḥətle. Rawəx ʕal i səsto, naḥətle, i səsto ḥzela u muhro baḥri, hula ḥaṣa lu səsyo, lo kalyo b foṯe abadan.
053. Hano šqile u ḥaṣo me Bagram, u səsyo ste nqəḥle reḥa di səsto w bəṯra w bəṯra.
054. W šqile u ḥaṣo mine w i rumḥo b ḥaṣe.
055. Annaqqa i ʕaskar d Bagram kəmmi: "Hawara! Bu baxto d aloho, d lo qoṭəl u malko!"
056. W u malko, u malkayḏe komfarəǧ komər: "Ḥzawu, ḥzawu, mə səmle lu šerkuž, ʕal baxti msəkle u malko yaṣiro!
057. De di di di mčawramle, čəkle bi walaye!" Msəkke u malko yaṣiro.
058. Hano i aṯto kəṯyo rahoṭo, kəmmo: "Noše mənxu, ya u malkayḏi, lo mqadəm lu gawrayḏi! I ṭabiʕayḏe ʕəqto yo, uʕdo gmoe u sayfo, gmafər qarʕe d kulxu!"
059. Qayimo, azza, ela mədle lu hafṣoro du səsyo, grəšla, mtela lu bayto, manḥatla, ba mə manḥtole? Hul li ǧazme kule mlele kule maz zuḥṯe, itux annaqqa lu keforo li bahdala, lu ḥəmmam! Aydarbo gtowe annaqqa?
060. "E! Annaqqa aydarbo, ḥurma? Mə saymina?" Əmmo: "L aloho maxlaṣlelux mu šabṭano, klay annaqqa!
061. Ono gmaširono šira aʕlux. W uʕdo gəzzux bas, uʕa d zayʕat, nofəl hayba b gawux! Izux, məǧġal baynoṯayye, xd ag gawre, ḥaru bayto!" Omər: "Ṭrowe!"
062. Alo malwašlale i ǧazmayḏe w badle d ǧule w maḥatla u sayfo du malko qume w i ǧazmaṯe hul larke.
063. Lwəšle aǧ ǧulayḏe kayiso, mhalaxle, annaqqa šəngašəng d qarʕe du sayfo kmoḥe ʕal i arʕo.
064. I naqqa d maṭi lu quṣro, annaqqa Bagram, u malko, yaṣiro, kale su ḥreno, su malkayḏe.
065. Awwəl d moṭe lu quṣro marke l tamho qralle, səmme ozarm laʕ ʕasekər prezante, moḥəlle šlomo. Naḥiti l qamuṯe: "Kaṯi u šerkuž!" Qayəm Bagram, nafəq l qamuṯe u malko, aṯən, məstaqballe bad darġe, mhanele omər: "Ya abri, gawre xoṯux aw balahu!"
066. Maʕbarre lawġul, qayəm u məǧləs, kule me qume motawle bu ṣadro. Omər: "Mən ḥəkmina ʕal u malkano, ya šerkuž? Msəklan yaṣiro, mə kəmmat?"
067. Omər: "Ṭr əzze maqəm i ʕaskarayḏe w gʕofinale aḏ̣ḏ̣arbo, naqqa ḥreto ṭro l oṯe ʕal u baladayḏan abadan, lo mqadəm w lo lo, kef diḏe yo."
068. Omər: "Yabo, d mafəltutəlli b xaṭər dəṯxu, naqqa ḥreto haw koṯeno."
069. Qayəm, maflatte u malko w azze.
070. Kit arbʕi ḥaramiye bi walayaṯe, kulle ǧən, axrab mu Šamʕənano.
071. Kul ḥa b mo gawre ne. Ksaymi ḥaramtiye bu balad, maṭəʕʕe u balad kule.
072. Hano səmme məǧləs, səmme u məǧləsano law wizara w lu malko ʕal i masale daḥ ḥaramiyani. "L ma gmasəlminanne? L ma gmasəlminanne?"
073. Əmmi: "Arfewu dalolo bi walaye ṣafro w ṭro qore u dalolo: "Innahu maslamlan ann arbʕi ḥaramiyani lu šerkuž! Kəbʕi, ṭr oṯən masəlmi ruḥayye w lo kəbʕi məṣṭafəl mine w alle!""
074. Komər qayəm annaqqa, me d qrele lu dalolo hawxa, hani ann arbʕi ḥaramiye šamiʕi.
075. Mərre: "ʕAl baxti annaqqa, ya aḥunone, azzano! Qumu, əzzano mḥalqina ruḥayna lu baytayḏe, elan b naməstər yo w lo w lo gqoṭəl kulan."
076. Kqayimi hani, koṯən ʕaṣriye lu bayto. I žənəke məllale lu gawro, kəḏʕo — banduqa yo — i žənəke ste məlla: "Zux, tayli arbʕi buġurkat, ḥetən harke!
077. I naqqa d saymono ṣawʕi ḥḏo hawxa, amar hano ḥa mann arbʕi! W i naqqa d saymono hawxa, amar: "Hano tre mann arbʕi w bas!"" Omər: "Ṭrowe!"
078. Azze, mnaqele arbʕi buġurkat w maḥtile gab ruḥe w yatiwi hiye w i aṯto w hawyo i saʕa ḥṣar bu lalyo.
079. I aṯto kəḏʕo, gdoṯən aḥ ḥaramiye. Maz zuḥṯe nafəl hayba b gawayye.
080. Alo, maṣəṯla ʕal u tarʕo. Kale xušp xušp d ḥa mənne koṯe, maṣəṯ, d ḥoze, mə gməǧġəl baḥəs, d mə gmamte bu tarʕayḏe.
081. Səmlale ṣawʕa hawxa omər: "Hano mann arbʕi!"
082. Hano, u zlam, azze, məlle laḥ ḥawrone: "Heš lo maṭino lu tarʕo, məlle hano: "Ḥa mann arbʕi" — azzano!"
083. Əmmi: "Zoxu tre!" Qayimi, azzən tre, səmla ṣawʕoṯa hawxa. Omər: "Hano tre mann arbʕi!"
084. Əmmi: "Qumu! Azze! Annaqqa gqoṭəʕ qarʕayna! Walla koḏaʕlan, ḥa b ḥa!"
085. Əmmi: "Qumu! Əzzano mḥalqina ruḥayna gabe ann arbʕitayna bu lalyano, mdaxlina aʕle w ʕal i aṯto, balki ʕofelan!"
086. Hani, i naqqa d mḥalle ʕal u tarʕo "taq taq taq", hano ǧafəl.
087. Ǧafəl w ʕayne rawiḥi: "Ḥurma, mə kit?" — "Lo zayʕat!" Azza, ftəḥla u tarʕo w aṯyo, msəkla, ḥḏ̣əlla hawxa.
088. I naqqa d ʕabiri ann arbʕi bax xaneǧərani w bad damančawat, hama rawiḥi ʕayne. Əmmo: "Nošo lo mqadəm!"
089. "Bu baxto d aloho nəšqina raġloṯe, mḥalqina ruḥayna ʕal raġloṯe!" Əmmo: "Kəmmanxu lo, ṭro noše mənxu lo mqadəm, kḥozutu, ʕayne məqqa rawiḥi! Wallahi d mḥaləq iḏe lu sayfo, uʕdo ann arbʕitayxu ḥḏo ḏ̣arbo kqoyəṣ qarʕayxu!"
090. "Bu baxto d aloho nafilina! Bu baxto du šarafayḏe! Aḥna na ann arbʕi ḥaramiye!"
091. Əmmo: "Ṣafro itoxu l gabe larke w gṭəryono, ʕofalxu. Lo zayʕutu abadan! I saʕa čaʕ ṣafrayto!" Əmmi: "Kaṯṯir xerik!"
092. Alo ṣafro me b lalyo qayimi, aṯən ann arbʕi, xd ay yatume, kyətwi hawxa qm a syoġone. Arbʕi zlamat yatiwi qm u tarʕayḏe u baroyo.
093. Məllale: "Ḥur! Lo zayʕat!" Malwašlale aǧ ǧulayḏe kayiso, maḥatla u sayfo qume, əmmo: "Uʕdo gəzzux su malko w gdəmmatle: "Kəmteli ann arbʕi ḥaramiye. Lakan kmətraǧeno minux aḏ̣ḏ̣arbo ʕafu. Hul uʕdo u mede, d səmme ʕafu. Lo saymat mede appe! Me adyawma w əzze d saymi mede, u šuġlaṯṯe b iḏi yo.""
094. Əmmo: "De, klay harke, kazzi məǧġolono tre xabre aʕmayye, əṯyono." Omər: "Ṭrowe!"
095. Nafiqo əmmo: "Ḥuru, zʕure! I naqqa d nofəq u šerkuž mu tarʕo larwal, ʕal šwaḥṣar mətrowiye lo mqadmutəlle!" — gzayʕo, d lo mahzəm w gmibahdəl.
096. Əmmo: "I naqqa d rawḥi ʕayne, mabrəm u sayfayḏe ʕal šwaḥṣar mətrowiye, koqoyəṣ qarʕe du isan."
097. — Ya agire Ḥalabe l mala bave nakat! — ak kazabataṯṯe qṭiʕi.
098. Əmmi: "Lo, lo, alla wakil lo kəmqadminale abadan!"
099. Alo nafəq čəngačəng du sayfayḏe, azze doġri, lo ḥəlle harke w lo harke, fayiši hənnək papuka ann arbʕi gawranək bəṯre, bəṯre, hedi hedi, xd ay yatume, kəzzən.
100. Yasəq bad darġe. Hano, u malko, ḥəlle, kalən arbʕi zlamat, kaṯən gabe.
101. "Wawayle! Išalla hani", — omər, — "balki ann arbʕi ḥaramiye ne mtalle lu šerkuž!"
102. Naḥiti l qamuṯe: "Ahla w sahla! Man hani?" Omər: "Ann arbʕi ḥaramiye ne." — "Ann arbʕi ne?" — Omər: "E." — "Way ahla w sahla! Hawxa kobaʕnolux! Aw baṭle xoṯux aw balahu."
103. Omər qayəm alo, yasəq lu diwan: "E, mə kəmʔamrat aʕlayye?" Omər: "Ya u malkayḏi, ʕfayene hul uʕdo. More d ʕaylat w səmme ǧahale hul uʕdo, m adyawma w ze d saymi mede, šuġlayye b iḏi yo. Hat lo ḥarulux!" Omər: "Ṭrowe!" ʕFalle. ʕFele aḥ ḥaramiye, daʕər u šerkuž lu bayto.
104. Kito zʕuro, xd u Gorǧayḏan, abre du Brahim. Be mən šuġlo hawile qm u tarʕaṯṯe?
105. Hano ste azze d boyəz paške d maye bi kanafaṯṯe larwal haka qm u syoġo.
106. Hano ḥzele u Ǧorǧ, u Ǧorǧ omər: "O! U šerkuž!" Omər: "Xarp!" Lawġul mahzamle.
107. Hano: "Wawayle! Kəmmile u šerkuž! Kmahzəm me qumi?"
108. Košoməʕ u zʕurano, komalla li aṯto. Komər: "D saymat ban diḏi, gmotatli čike d sefoqo, gmazraqno lawġul, lə gmaǧreno nofaqno larwal!"
109. Hano, u kurək, kəzze komər: "Yabo! Hano, u šerkuž, d kəmmutu, gawro ṭawwo yo, latyo gawro ṭawwo!"
110. Marke larke nafəq u poxayḏe. Gava lə kmanfəʕ ḥamšo quruš!
111. Qayəm annaqqa, lu malko qṭəʕle a mʕašat m aʕle.
112. Mə gsoyəm? Gəzze məllale: "Qum, zug, šġal! Gduxlina!" — "E, mə šoġanno?"
113. Šqilale, kibe tre sanduqe d qaḏ̣ame w šqilale ḥmoro w marwaxla ʕal ḥaṣe du ḥmoro. Əmmo: "De zux laq qəryawoṯani!
114. Qaḏ̣ame medone ʕaṭṭariye səm w tux! Hama u mede, d mamtat, gduxlina ono w hat!"
115. Omər: "Lo koḏaʕno, ayko əzzi?" Əmmo: "Hama ayko d əzze u ḥmoro, izux l tamo!"
116. Hano ḥaywan yo, knofəq u ḥmoro, kəzze, kḥoze aḥ ḥeṭe yaroqani hawxa.
117. Knofəl bayn aḥ ḥeṭe, koxəl w hiye kal ʕal ḥaṣe du ḥmoro koqorəṭ i qaḏ̣amaṯe. Hul d ṭawəʕ u yawmo, aṯi hiye w u ḥmorayḏe rawixo ʕal u ḥmoro lu bayto, lə mzaballe b ḥamšo quruš.
118. "Hano ayko wayt, ḥaru bayto?" Omər: "Ma lo məllaxli: "Ayko d əzze u ḥmoro, izux?" — azzino, kali u ḥmoro bayn aḥ ḥeṭe, rʕele hul ʕaṣriye. Me d sawəʕ, aṯino ono w hiye lu bayto."
119. Əmmo: "Wayla daləq bayto! Hedi klay!" Əmmo: "B ker d mede lo koṯat. Ḥur! Gdoballux šuġlo. Gdoballux šuġlo lu bayto. U šuġlo du bayto hat ǧġale, ono gəzzino l larwal.
120. Gšəġlono, gsaymono ʕaṭṭariye, mətyalli muklo eli w elux." Omər: "Ṭrowe! Mə šuġlo kit bu bayto, ya ḥurma?"
121. Əmmo: "Ṣafro, gəmšaḥnat u ḥalwo." Omər: "E!" Əmmo: "Bəṯr gmamtat, kale u qamḥo tamho! Gmamtat i agono, maḥtatlux əšmo d qamḥo eba, glayšat w gṭorat u layšo tamo hul ʕaṣriye, d əṯyono ono, saymalle laḥmo." Omər: "Ṭrowe!"
122. Əmmo: "Ḥatlan paške d maye ste hawxa bi bardiš ʕal i nuro w ḥatlan əšmo d bərġəl baynoṯayye, d əṯyono, kila i ḥšamto ḥaḏ̣ərto, w tə mede ḥreno lo saymat!" — "Hano yo u šuġlayḏi? ʕAl at tarte ʕayne!"
123. I žənəke afro maḥatla i bḏ̣aʕayḏa ʕal u ḥmoro, azza laq qəryawoṯe d mzabno. Hano hedika kmamte i bardiš du ḥalwo, kmaḥatla ʕal i nuro w ksoyəm nuro taḥta, kfoyər u ḥalwawo kule, kqoləb, lo ḥarule. Kroṯəḥ u ḥalwo w malik ava kale ksoyəm nuro ṭahṭe, u ḥalwo kqoləb, fayər kule, yaqiḏo i bardiš.
124. Məlle: "Moqaḏno babe d morux! Kazzino loyašno, ṭaw yo!"
125. Azze, mtele qamḥo, maḥatle bi agono. W azze, mtele i dgušto, maḥtole l kaṯpe.
126. Annaqqa b ḥḏo iḏo kloyəš w b ḥḏo kkofəx maye mi dgušto ʕal i hno, ʕal u qamḥo.
127. Kqaymo i dgušto qulbo ʕal i agono laltaḥ, u qamḥo, i dgušto, i hno kulle kmətwori, u qamḥo kəzze b arʕa di ḥolo.
128. Omər: "Haṯe i ṣənʕayḏi ono?" Ṭrele mənne, manək ste azze, omər: "Ksamno bərġəl li ḥurmayḏi, hama čike mbasamno lebe, ʕaṣriye d əṯyo, hama d lo fayšo kafənto!"
129. Azzeyo, maḥatle, kibe tarte ṭaṣat d maye, mtele, kibe, mən d omannolux, ḥamšo kilowat d bərġəl, maḥatle baynoṯayye. Me d naḥət u bərġəl, bayn am maye štalle w səmle nuro taḥte, hawi qərəkke! Nfiḥo i bardiš, hawi u bərġəl hul lu femo hawxa.
130. Mə ksoyəm? Gəzze, gmamte məšḥo, d maḥət ʕal u bərġəl yaʕni.
131. Kətle dano d məšḥo hawxa, mad dane rabani. Annaqqa mfašro yo.
132. Azze, tlele i foṯayḏa m aʕla, hawxa u qalpaġayḏa, w madəqle, ḥzele i ṣərtayḏe bayn u məšḥo.
133. "Hah! Ṣabav ḥarami ayko čikat harke?" Annaqqa gtowe gawro hah! Gtowe gawro ʕal i dano du məšḥo!
134. Kəzze, kəzze, kmoyəd kefo, ha hawxa komər: "Knəfqat, nfaq, lə gnəfqat, gmoḥena bu ǧəmǧəmayḏux! Babe d babux gmadlaqnole!"
135. Dano yo, məšḥo yo, mə gmadʕər aʕle? Tarte, tloṯ naqlat naqqa omər "ʕurm", mḥele bi dano du məšḥo. U məšḥo kule qaləʕ, lawġul azze.
136. Mə gsoyəm? B mə gəmnašəf u məšḥano? Haw gnošəf, konəš, lo konəš, lə knošəf.
137. Qayəm, azze, mtele, kibe čuwal d tawno. Marəsle ʕal u məšḥo ṭawwo, mkasele, mtele i nvinayḏe dag gale, maḥatle ʕəl mine w daməx.
138. Mčanqele u tarʕo baroyo w daməx. Mčanqele u tarʕo w daməx.
139. ʕAṣriye aṯyo i aṯto, kməḥyo ʕal u tarʕo, u tarʕo mčanqlo yo.
140. "Qum, ftaḥ u tarʕo!" Komər: "Mmh!" — "Qum, ftaḥ u tarʕo!" Komər: "Walla fayər u ḥalwo." Əmmo: "Ha ʕumrux w du ḥalwo! Qum, ftaḥ u tarʕo!"
141. Omər: "B Mšiḥo, žənəke! Azzino, ləšli, twiro i dgəšto, twiro i agono w azze u qamḥo bi arʕo."
142. Əmmo: "ʕUmrayye! Qum, ftaḥ u tarʕo!" Omər: "Mə gdomannolax, ya žənəke! Alo, aṯi ḥarami, čik bi dano du məšḥo.
143. Xabro mini w ḥa mine, səmli w lo səmli u ṣabav, lo nafəq. Mədli kefo, knəfli b qarʕe, aṯyo bi dano du məšḥo, twiro."
144. (Zuhoerer: wawayle, wawayle!) I žənəke annaqqa mbalhḏo larwal. Ema gʕəbro baqa?
145. Əmmo: "Qum, ftaḥ u tarʕo, d ʕəbrono! Ġamo layt fidak!"
146. ʕAbiro, mə gʕəbro ʕəl mayo, kule kmaḥatle i nvine dag gale ste ʕal u məšḥo w ʕal u tawnawo.
147. Alo mədla ḥaṭro mani həh! W falito ʕal af farde d ṭize hawar hawar diḏe bi šmayo kkole.
148. W hun žmira saġ!

======
Ritter: 057. Saf_ʕ Der blinde Koenig und seine Soehne.txt
001. Omər kətwa, ṭaw m aloho d bi šmayo altwa. (Zuhoererin: ḥaq!)
002. Kətwa malko w kətwayle tloṯo abne.
003. U ḥa yawmo maqəmlele arbʕi ḥamši greʕe ʕam ruḥe, azze lu ṣaydo. Naḥiti li barriye. Bu nḥoto d naḥiti li barriye, komər ḥzalle baṭo mlawanto, aškal w alwan.
004. Ġalabe omər məstaḥlele li baṭaṯe, d mosakla saġ. D l oṯe ḏ̣arbo d qaṭlo aʕla.
005. Ann arbʕi ḥamši rawixani, d kətwayne aʕme, məlle: "Bramu ḥeḏora! Sumu ṣira aʕla, ḥatta d ənnahu d lo fayto i baṭaṯe, d məskinala sax, lo qəṭlinala qaṭlo!"
006. Komər qayəm, ḥəlla hiye, mətfakalla, msaḥarto yo, i barṯo du malko daǧ ǧən yo.
007. Məlla: "D məḥyono ruḥi, se ḥa maǧ ǧandərmani diḏe, maʕ ʕasekərani diḏe, gġoḏ̣əb aʕle u malko, gmoḥe sayfo ʕal qarʕe, gqoṭele.
008. Ṭaw me d məḥyono ruḥi ebe, b ḥḏo ḏ̣arbo masəmyalle, layt. Me d mḥeli ebe w masmeli, gəzzino annaqqa məṣṭafəl! Kfoyəš l ruḥe hawxa."
009. Komər qayəm, nayiṭo i ḥaywanaṯe w mḥela ruḥa ebe. I naqqa d mḥela i čangayḏa b ʕayne, sami. Me d sami, azza i baṭo.
010. Qrele la greʕayḏe, məlle: "Ayko d azza?" Mərre: "Ya u malkayḏan, aṯyo gabux da, lo gabayna fayito. Mḥela ruḥa ebux w azza."
011. Omər: "Samino. Haw kḥozeno qum ruḥi." Komər tamo daʕiri lu bayto.
012. Ma kətle lu malkano? Kətle tloṯo abne.
013. Komər fayəš annaqla, u malko samyo. Mə gsaymi? Mam malko towe, lə kmanfəʕ li mamlake. I mamlake lə kmaqəblole.
014. Mərralle lu abro rabo: "Tux, taw b dukṯe d babux malko!" Məlle: "Yabo, walla ono lə gyotawno, kətli aḥuno ḥreno naʕəm meni."
015. Azzən, mərralle l di nave, omər: "Ono ste walla kyotawno, kətli aḥuno ḥreno, naʕəm meni, ṭro yotu hawo!"
016. Azzən, mərre lu naʕimo omər: "Mazal a tre aḥunonayḏi ar rabe lo yatiwi ʕal i mamlaxto, ono ste walla lə kyotawno."
017. Man kito? Kit abre du ʕammaṯṯe. Kqaymi, kəzzən, komrašḥi abre du ʕammaṯṯe malko b dukṯe du babaṯṯe.
018. Hano kəzze yawme w gdoʕər yawme. Kətle zlam arqadaš, d əmmat, aḥuno lu babaṯṯe mərhov ġalabe. ʕƏzz əllazem yaʕni.
019. Komər aṯi, baləq ʕal u malkano. Mšayele ʕal u bayto du malko ʕal i mamlaxto, i mamlaxto mġayro. Kit ġer malko.
020. "Flan malko ayko yo?" Mərre: "Hooo! Sami u malkawo, d kəmmat, w azze, naḥət mi mamlaxto, noše ġer mine məstalamle i mamlaxto."
021. Omər: "Ṭayyəb kobaʕno ḥozenole. Ḥozeno, u zlamano mərhov diḏi yo."
022. Komər u zlam aṯi, mšayele ʕal u malkano, məlle: "Alo, kətwayle malko aḥbab diḏi ayko yo? Aḥwewulli u baytayḏe!" Komər azzeyo l gabe.
023. "Šlomo aʕlux, ya u malkayḏi, xer išalla, mə kito hawxa?"
024. Omər: "Alo, ma hama kalux kḥozat. Azzano u ḥa yawmo lu ṣaydo. W bu ṣaydo azzano, kətwa baṭo", — omər, — "i baṭayo moṣeli ʕal aʕ ʕasekərayḏi, d lo ṭorən fayto.
025. W ġalabe", — omər, — "hawino məštaq di baṭaṯe, d mosaknola", — omər, — "hawxa bann iḏoṯe. Šafərto wa ġalabe."
026. Omər: "Aṯyo, mḥela ruḥa ebi, ač čangatayḏa b ʕayni, masmelali w fayito, azza."
027. Omər: "Kəḏʕat, haṯe mən yo? D omannux, ya u malkayḏi!"
028. Omər: "Man yo?" Omər: "Haṯe i barṯo du malko daǧ ǧən yo. Aṯyo bu səḥər lwəšla, xəd baṭo. W aṯyo li barriye, maḥatla tamo, azzoxu, mṣadafxu ḥəzyalxu w ela masmelalux.
029. W u darmono d ʕaynux i dawmo, d kodəmxo aʕla, yo. Ap pallat di dawmo, d dəmxo aʕla, u darmono d ʕaynux ne.
030. Iḏa kan towelux gawre ṭawwe, d əzzən, mamtəlla u darmonawo, gnayḥi ʕaynux w lo, nyoḥo d ʕayne layt."
031. Omər: "Ma kətli? Kətli tloṯo abne, a tloṯo qawratte!
032. Ḥa mənne lo ṭowe ḥamšo quruš. Ono malko, maflatte i mamlaxto, hiwalle l abre d ʕammaye. Mə ksamno?"
033. Omər: "Hama qralle!" Komər qrele la tloṯo abne. Məlle lu babo lann abnayḏe, məlle: "Abri! I masalayḏi hawxa yo. Ayna mənxu gəmḏ̣aḥe b nafše d ruḥe, gəzze, mamteli u darmonano?"
034. U rabo omər: "Ono gəzzi". W di nave omər: "Ono ste gəzzi." W a tloṯo əmmi: "Gəzzan a tloṯoṯayna, wallahi l ʕaḏ̣im", — əmmi, — "d ayko, d howe u darmonano, əlla gəzzan, motinale."
035. Komər qayimi a tloṯo, ṭləbbe xaṭər mu babaṯṯe. W huwwe foṯayye li briṯo w nafiqi mu bayto. Mlalle ax xurǧazinataṯṯe dahwo w azzehən.
036. Komər čiki bi barriye, naḥiti taqriban məšwar d tloṯo yawme, arbʕo yawme bi barriye, ḥzalle, zlam əxtiyar sawwo. Daqne hawi ṣiṭo.
037. "Šlomo aʕlux, ʕammo!" — Omər: "Ahla w sahla, abri, abxu, aydarbo hatu?" — "Qay hawxa dlo ḥloqo hat?" — Omər: "Walla noše layto, d ḥolaqli, w hawi daqni ṣiṭo." (ṣaḥtayn!)
038. Omər qayimi, yatiwi, ḥləqqe u zlam. Məlle: "Ameru, l ayko gəzzoxu?"
039. Mərre: "Walla, ya ʕammo, i qəṣṣa d babayna haṯe yo: babayna aṯi, azze lu ṣaydo, kətwa baṭo w kəmmilan, i barṯo du ʕmir daǧ ǧən yo, w gəzzano, d aḥna d ḥozina.
040. Kəmmi: "Ap pallat di dawmo, d gdəmxo aʕla, u darmono d ʕayne d babayxu yo."
041. Annaqqa gəzzan, b briṯo ḥozina, be lo komdabrina u darmonano."
042. Omər: "Toxu, abri, alrke! Madənnanxu w bəṯr zoxu!" Əmmi: "Amar!"
043. Omər: "Ḥoru, abri, kit tloṯo darbone. Kməfroši m ḥḏoḏe baʕd, yaʕni bəṯr kilometr.
044. Darbo kəzze, nuro yo. U zlam, d əzze, gyoqəḏ. U darbo stene, gəzze ḥa ebe, u zlam, d əzzi, gġorəq bi arʕo. U darbo stene di nave u zlam, d əzze ebe, hawo gəzze, lə gdoʕər. Mazlo dlo dʕoro. (U Brahim: riya čun w na hatine yo).
045. Ayna mənxu, d kəbʕutu, d mnaqutu u medano, izoxu!" — "Bas hiya ayko yo?" — "Bu darbo du falgo yo. U zlam, d əzze bu darbo du falgo, gḥoze i kačkaṯe."
046. Eh, komər a tloṯo aḥunone maṭən lu darbo. Kətwalle kul ḥa xuṣa b iḏe.
047. Mərre: "Ya aḥunone!" U rabo məlle: "Gəzzi ono pano di nuro." W di nave məlle: "Ono gdəzzi b du ġariq." U naʕimo məlle: "Ono gəzzino bu darbo, d kit ebe mazlo, lo maṯyo.
048. W tawu maḥtina a tloṯ xuwaṣayḏan stene harke taḥt i kefaṯe išara, bu darbano.
049. Ayna mann aḥunonayḏan, minan, d doʕər d ḥoze, kul ḥa ṭro moyəd i xuṣayḏe. Ḥatta u ḥreno d oṯe, d ḥoze, ənnahu mido i xuṣayḏe, d oḏəʕ, aḥune daʕər. Haṯe i išarayḏan."
050. Komər qayəm, azzehən lu friš darbano, a tloṯo darbone friši.
051. U rabo azze b di nuro w di nave azze b du ġariq w u naʕimo mḥele bu darbo, d kəzze w lə kdoʕər masalan.
052. Komər azze əšmo, taqriban ši, yaʕni marke d əmmina, l Bəkfayya.
053. Azzeyo hawo u rabo, ḥəlle: i arʕo mṣanǧro aʕle, nuro yo. Qayəm, mahzamle, daʕər, mədle li xuṣayḏe w daʕər.
054. Ṭrele at tarte xuwaṣ dann aḥunone tamo taḥt i kefo w aṯi, d əmmina, l walaye, xəd Bayrut, yatu w l azze su babo, mnakəf d doʕər su babo mi nikfuṯayḏe.
055. Komər u di nave azze. Hawo stene maṭi, kḥoze, i səstayḏe kala kməġroqo (+det) bu ṭino. Komər kmičoko bu ṭino, omər hawo ste məlle: "Mən kit, mən hawili, mən l aloho šqile mini? Gmoyaṯno harke ono ste, kazzi, gdoʕanno."
056. Komər azze u naʕimo, mḥele bu darbo, azze.
057. Komər azzeyo, ḥəlle, kit arbʕi ḥafritawat daǧ ǧən. Kul ḥa aḏnoṯayye kibe ṣiṭo.
058. Kalən ann arbʕi ḥeḏər u qaysano, d kətyo i kačke daməxto aʕle.
059. Omər kogərši u nafasaṯṯe, u dədwono kmičək b nḥirayye, ḥəngi d kətne aš šoqe d nḥirayye hawxa rwiḥe.
060. Bat tawfiqat d aloho komər hani ann arbʕi damixe ne.
061. Ann arbʕi damixe ne, komər u kurk kḥoze, kalən, hule ǧagar l ruḥe, maṣəlle u səsyayḏe w yasəq ʕal i dawmo.
062. Ḥəlle, kala i kačke daməxto, kətla tax ʕal ḥaṣa di dawmo.
063. Kətla ḥabušo b fema du briq dam maye.
064. Komər mədle u ḥabušawo, nkətle gazze mu ḥabušawo, xile w mədle arbaʕ ḥamməš pallat m di dawmo, čəkle b kise w naḥət.
065. Bu nḥoto d naḥət rawəx ʕal u səsyayḏe. Komər i kačke mazʕaqla.
066. I naqla d mazʕaqla ʕal ann arbʕi hafritawatani, komər msəkke.
067. Məlla: "Uṣḥa d mamtutu admo mu zlamano, mamtutəlle saġ larke!"
068. E, komər qayəm, mballe gaba, kḥəzyo, ba mən xort! Xəd lebe du yawmo!
069. Komər məllale məlla: "Ya ənsan! Iḏa kan d hat roḏ̣at, d šəqlatli, ono gšəqlallux.
070. W hano kḥozat u bəstonano w a greʕe w kul mede, i mamlakaṯe kula diḏi yo w d babi yo. D fayšat harke, fuš, gšəqlallux w xalaṣ ġer minux, latli naṣəb."
071. Omər u kurək mə gsoyəm? Ḥšərre. Ṭaw mu qaṭlo d məqṭəl yo. Ǧbir fayəš.
072. Omər hulale u qliḏo d arbʕi odayat, kulle mal w almaz w dahwo. Məlla: "Hani ann arbʕi odayatani gfətḥatte w bas i odaṯe da ḥḏo... w arbʕi lo fətḥatla!"
073. Məftakalle komər: "Mə gsamno? Aydarbo? D lowewa mede druri b gawe di odaṯe, i ḥurmaṯe lə kmamnʕowayli ʕal a ḥḏo w arbʕi odaṯe "lə gfətḥatla."
074. Komər u ḥa yawmo čik u šiḏo b lebe, məlle: "Əllah gfotaḥno i odaṯe!"
075. Omər azze, mḥele u qliḏo ʕal i odaye, kḥoze, kale ḥafrit mzanǧro, kule baz zineǧər mqaydo, hawile ḥamši, əšti əšne, šawʕi əšne ḥbiso.
076. Omər məlle: "Ahla w sahla bu ənsan! Ono oḏaʕwayno, dlo u ənsan, abre d bani adam, d oṯe, maxlaṣli, xalaṣbun latli.
077. ʕAmər bayto hama čike, marfay az zineǧərani me kaṯpoṯi!
078. Elo alo hawili ḥamši əšne."
079. Hano ste yaqəḏ lebe aʕle, qoyəm hedika, əzze mfakfək az zineǧəranək me kaṯe du dahbawo.
080. Hawo moḥe b ruḥe, kqoṭəʕ az zineǧər, məlle: "Ya u ənsan, d səmlux ṭawwuṯo aʕmi! Mayal ruḥux me darbi!"
081. Qoyəm hano u zlam, mayəl ruḥe mu darbayḏe, oṯe, ann arbʕi ḥafritawat, a greʕe di kačke, kmahəzmi kul ḥa b dukṯo. Qoyəm, moyəd i kačke w mobela.
082. Fayəš hiye l ruḥe annaqqa bi mamlaxtaṯe, lo fayəš lo ḥafritin w lo mede w lo noše w lo əns w lo kačke w i aṯto məblalle. Rawəx ʕal u səsyayḏe məlle: "De annaqqa kazzino doʕanno laf u balad d babi! Ṭaw yo hama xaləṣno mənne b ḥḏo ḏ̣arbo kazzino!"
083. Komər komhaləx yaʕni taqriban məšwar d tre, tloṯo yawme, koṯe, kmətfəq ʕal i qriṯo, d kətyo eba u ḥafritawo, d mbele i aṯto.
084. Kale məštuṯo w daholo w zərnaye w gurmagurm du raqḏo w du kef. Aṯi, mšayele omər: "Mən yo haṯe? Mən hawi bu baladano, xer išalla?"
085. Mərre: "Uuu aloho, d qoṣafwa ʕumre du zlamawo, d maflatle u ḥafritano!
086. Hani ḥamši əšne kile ḥbisoyo u ḥafritano w qoyəm ze ze zlam ənsan, ze maflatle, foyək az zineǧər me kaṯpe.
087. W hano, kətle təšʕo w tleṯi aḥunone. Kulle dlo gworo.
088. Hawəlle mo əšne, be məqqa ʕumrayye, w kul ḥa mənne mtele barṯe d malko w kulle kalən li heviye d aḥunayye, hul d folət maq qayde, maz zineǧər d oṯe d gawri, kulle b ḥa lalyo.
089. Kqayimi komər: "Aydawma mafəltile, oṯe mtele i barṯo du ʕmir daǧ ǧən w adyawma i ḥaflaṯṯe yo, u raqḏaṯṯe yo."
090. Komər hano, u kurək, məlle: "ʕAl baxti! Haṯe i ḥurmayḏi yo baynoṯayye!"
091. Kəzze hiye stene, mən ǧumle yaʕni li ḥafle.
092. Kəzze, kḥoze, kalən hani kulle šatye, mkayfe bu ḥamro w bam masayəl. Haž ḥa latle mu ḥreno.
093. Komər ʕabər lu diwan dan niše, ḥəlle, kala i aṯto bu ṣadro. W arbʕi niše ḥrene, kulle kul ḥḏo barṯe d malko, kalən bu ṣaf. Arbʕi kaloṯe b ḥa yawmo.
094. Omər mʔašallela, məlle: "Mə kit?" Məlla: "Qum, izux, miṯ xalaṣ! Lo fayəšlan mafar. Məlliux: "Lo fətḥat i odaṯe!" Ftəḥlux, xalaṣ lo fayəšli eli w elux naṣib."
095. Komər məlle: "Ba aydarbo saymina?" Məlla: "Walla ġer mu mawto layt. Ono gtəbʕallux w ṭro qoṭelan tavda!"
096. Hani, ann arbʕi kačkat, ann abnoṯe dann arbʕi malke, me d hayo d azza ʕam u nxiroyayḏa, qayimi kulle, tbiʕalle.
97-99. Azzən ann arbʕi kačkat ste aʕma.
100. W hənnək kulle kan daimxe aḥ ḥafritawat, ḥəngi ṣakiri w štalle.
101. Komər mhalaxxe bu darbo, mbele ann arbʕi kačkat w azze.
102. Omər ṣafro kḥoze, kala yawno, kfayro ʕəl mine hawxa, hawən tləṯ yawne, maḥatte ʕəl mine, ʕal qarʕa d dawmo.
103. Omər hiye... i yawnayo ḥḏo kəmmo l ḥreto: "Ax alo diʕan du zʕurano adyawma!
104. Uʕdo gdoṯe u ḥafritawo, gqoṭele w gmobəl haqqa kačkatani, qəṭlənne kulle harke diʕan dəṯṯe.
105. Walla d šomaʕwa xabri w d oḏaʕwa bi ləġayḏe, uʕdo gsamwayle qayso w nəššab!
106. Kito ṭayro zarzur, kale ʕal am maye, ʕal foṯe du nahro. W kito b gawe du zarzurawo tlawʕo. W i tlawʕayo, i ruḥo du ḥafritawo bi tlawʕayo yo.
107. D qodarwa qoṭewayle w maḥatwa manṯo me sawke b qḏola di tlawʕayo d gawe du zarzur w ḥonaqwa i tlawʕayo, gqoṭalwa u ḥafritano w gxolaṣwa."
108. Komər haṯe i barṯo du ʕmir daǧ ǧən kfəhmo.
109. Məllale: "Hway gawro ṭawwo, ya merək, w gəzzan uʕdo w gḥozina ḥabṯo d zarzur, kale ʕal foṯe dam maye.
110. Haka qṭilux u zarzurano w čayrat gawe, kit tlawʕo b gawe.
111. Mḥalaq manṯo m d sawkux l qḏola di tlawʕayo, mofeqa, ḥat i manṯo b qḏola w ḥnaqa, i ruḥo du ḥafritano eba yo.
112. Gxəlṣina u waxtawo, lo, lo xalaṣbun latlan."
113. Komər hano stene mədlele ḥuṭo, grəšle maǧ ǧulayḏe me hno, maḥatle ʕal čike d rawṭo w azze barban du čam, kḥoze, gava kale, u zarzurawo diḏe kloqəṭ.
114. Komər mḥele awwəl buġro ebe, maṣəble u zarzur.
115. Mədle, nḥəlle u zarzur, mofaqle i tlawʕo me gawe. Mədle manṯo me sawke, mḥalaqle l qḏola di tlawʕo w msikole b iḏe hawxa.
116. Omər ḥəlle, ṣafro gava, i barriye kawyo toz w doman bəṯr, aʕ ʕalʕole maṭən li šmayo.
117. Ḥozən, kale u ḥafrit. Omər kul d koḥoyəṣ i manṯo ʕal qḏola di tlawʕo, koqoləb tarte, tloṯ qəlaybat ʕal qarʕe u ḥafritano, knofəl.
118. Omər i ḥarayto malḥaqlalle ʕal qariwo, omər grəšle qarʕa di tlawʕayo, nafəl u ḥafrit, mayəṯ. Tamo komər xaliṣi mine.
119. Mḏ̣ayaʕle u darbo komər baḥ ḥarrašiyat, d hawi aʕ”e, daʕər li mamlaxto di aṯto, d kətwa meqəm eba w ann arbʕi ḥafritawat.
120. Komər daʕər l tamo, hani latimi aʕlayye, mərre: "Ahla w sahla! Aydarbo aṯat w aydarbo maxlaṣlux m iḏe du kofurawo? Aḥna kulan mtahtahlelan bi briṯo!"
121. Məlle: "Ya aḥunone, l aloho maxlaṣleli. Itoxu hani, ann arbʕi kačkatani, ann arbʕi ann abnoṯe d arbʕi malke ne.
122. Hano l aloho simile naṣib dəṯxu. Itawu ʕal am mamlakatani w xulu w štawu mənne w ono b xaṭər dəṯxu mobanno i ḥurmayḏi w gəzzi lu waṭanayḏi."
123. Komər tamo hule ann arbʕi kačkatanək lann arbʕi, d kətwayne tamo aḥ ḥafritin di kačke, w qoyəm, moyəd i aṯto w oṯe doʕər lu waṭan du babayḏe.
124. Koṯe komə lu darbo, d friqi (+det) hiye w ann aḥunone a tre m ḥḏoḏe, kḥoze ġayr mi xuṣayḏe, layt taḥt i kefo. A tre aḥunonayḏe daʕiri.
125. Məlle: "Kaṯṯir xer d aloho! Mazal aḥunoni daʕiri w d lo qṭili, ono ste kdaʕənno b xer, gḥozina ḥḏoḏe."
126. Komər koṯe, gdoʕər, awwəl walaye d gmoṭe, mu darbayḏe d daʕər, kḥoze, ḥa mann aḥunonayḏe kale kkonəš b gawe d ... lo lo mani, d kəmmile garaž dab baġle. Taḥt as səsye b xan kokonəš u zawlano.
127. Omər moṣele u xanči, məlle: "U zlamano ṭr oṯe l flan utel, falge d yawmo kobaʕnole, i saʕa traḥṣar, kətli səsyo, d mamtele lu xan!" Məlle: "Paki!" Ḥzele zlam lwišo, mabṣuṭ w ḥurma aʕme sət.
128. Komər fayət, ḥzele, u aḥuno ḥreno kale kit ṣaḥne b iḏe, kmobəl lann utelat w larke, larke kmokəl u ʕulmo, məlle: "U zlamano gəmšadratliyo i saʕa traḥṣar, gmoṣenole muklo, ṭro mamteli l flan utel." Omər: "Ahla w sahla ʕal aʕ ʕayne!"
129. Komər a tre aḥunonayḏe alḥaṣlo azzən i saʕa traḥṣar l gabe, lu utel.
130. Məlle: "Kəḏʕutəlli, man no?" Mərre:" La walla lo kəḏʕinalux."
131. Komər u aḥuno rabo məllele l di nave: "Hat l ma qrelelux larke?" Hawo komər: "Ma hat l ma qrelelux larke?" — "Lu zlamano!" — "Ṭayyəb, hat lo kəḏʕatle?" Omər: "Lo!" — "Hat lo kəḏʕatle?" Omər: "Lo."
132. Omər: "Ono aḥunayxu no, aḥunayxu u naʕimo no. W haṯe yo", — omər, — "d masmela babi. Kḥozutəlla haṯe, d kətyo aʕmi, d masmela babi yo, d mətyoli. U darmono d babi kile aʕmi."
133. Komər tamo məlle lann aḥunone: "Zoxu, ṭrawu m ṣənʕaṯxu, itoxu, malḥeqəlle!" Šqilalle kul ḥa səsyo w badle d ǧule (zu den zuhoerern: admexulle!) w kul ma yəmkin simile xawaǧat w malaxxe.
134. Komər annaqqa kərxənne tloṯo, arbʕo yawme bi walayaṯe, ḥozən am manazər di walaye w hežinu annaqqa gəmsafri, gəzzehən lu balad du babaṯṯe.
135. Komər u ḥa yawmo fayiti qum quro, kule kale maʕəmro maq qarʕe daʔ ʔənsanat.
136. Məlle: "Hano mən ʕuǧbo yo, ya aḥunone, hano? Qay u quṣrano maʕəmro yo me qarʕe daʔ ʔənsanat?"
137. Əmmi: "Ho, ya aḥuno! Kit zlam bu baytano. Mdaglono bi arʕo xoṯe layt.
138. W u zlam, d lo ġolable bad dugle, gmoḥe u sayfo b qarʕe taḥte šariʕa. Taḥte qaḏ̣iye d šariʕa w šarṭ, d qoṭəʕ qarʕe w maḥatle — rasmi ǧamhuri yaʕni — w maʕmər (+det) ebe."
139. Omər: "Wallahi l ʕaḏ̣im, ya aḥunone! Gəmǧarabno u zlamano, law mahma kallaf ilʔamr." Əmmi: "Ṭayyəb!"
140. Qayəm, azze komər u ḥa yawmo, mḥele ʕal u tarʕo du bayto du zlam mdaglonano "taq taq", omər nafiqo i barṯo du mdaglono, kətle barṯo, komər xd u kukwo.
141. Məlla: "Mə kit, xer išalla, ya šab?" Omər məlle: "Šaməʕno ono, d babax kəmdagəl w kmaḥət šarṭat, d qoṭəʕ qarʕe du ʕulmo, w ono aṯino mǧarabnole aw qoṭəʕ qarʕe aw ġolabnole, ono qoṭaʕno qarʕe."
142. Əmmo: "Izox bu darbayḏux, xort, lo məstahlat. W diʕan diḏux!
143. Noše ʕal u šiḏo d babi lə kqodər. Babi zlam manʕlo yo, kḥozat, haqqa qarʕani du ʕulmo qṭiʕile, nošo lə kqodər aʕle bad dugle. Ṭray me ruḥux w izux!"
144. Omər məlle: "Lo kowe abadan, ṣafro malle l babax w gdoṯeno ono w hiye, gmaḥtina məǧləs w maydina l ḥḏoḏe. Ayna d qoṭəʕ qarʕe du ḥreno!"
145. Ǧbiro komər i kačke, hula xabro lu babo: "Eh", — məlle, — "layt manəʕ, ṭr oṯe!"
146. Omər ṣafro qayəm u kurək, azzeyo, ʕabər sano u mdaglono: "Šlomo aʕlayxu!"
147. Əmmo: "Ahla w sahla!" U babo omər: "Ahla w sahla, ʕal aʕ ʕayne! Xer išallah, abri!"
148. Omər: "Walla aṯino, d mǧarabnolux. Kḥozeno aq qarʕe, d qṭilux w maʕmallux appe. Aw qəṭʕat qarʕi ste, aw qoṭaʕno qarʕux." Omər: "Eh, layt manəʕ!"
149. Qayimi, səmme waroqe bi ḥkume, xd i ʕade, u reyyəs d Ǧəmhuriye, u wuzara w kulle mḏ̣alle aʕlayye, ḥaḏ̣ər w məǧləs w hənnək a tre ḥaḏ̣iri, maḥatte u sayfo, d ḥa d qoṭəʕ qarʕe du ḥreno, maḥatte ʕal i ṭawle w yatiwi a tre.
150. Omər: "Məǧġal, ya u ḏ̣ayfo d aloho, hat məǧġal! Hat ḏ̣ayfo hat, lazəm d mdaglat zəd mini. W i ǧġaliyayḏux məǧġela!" Omər: "Lo, ono ḏ̣ayfo no. U ḏ̣ayfo lo kowe, d məǧġəl meqəm du moro du bayto. Lazəm more du bayto məǧġəl, məǧġal hat!"
151. Komər ǧbir hano, u moro du bayto, ǧġil. Məlle: "Ono, kətwayli ʕezo, kul ṣafro gqoyamwayno, gəmbarbazwayno u ḥalwayḏa ʕal ḥamši qəryawoṯe, mokalwayno, u šaʕb d ḥamši qəryawoṯe mu ḥalwo di ʕezayo." Omər: "Haṯe yo w bas?" Omər: "Haṯe yo." — "Ġayr mede layt?" Omər: "Layt."
152. Omər: "Walla, aḥuno, ono stene", — omər, — "u ruʕyo da gyoṯe d ḥamši qəryawoṯe wayno."
153. Omər: "Kul gḏayto laydowa bu qenayḏa w oḏaʕawayno, a gyoṯe d man ne w ab beʕe d man man wayne. Mobalwayno kul bəḥto lu morayḏa.″
154. Omər: "M bayn a kṯoṯani kulle daḥ ḥamši qəryawoṯe kətwa ḥa diko."
155. Omər: "U ḥa yawmo ḥəngi qḥənno mu bexudi, ḥəngi kətwa xašuno."
156. Omər: "Mḥalaqli ḥabṯo d ʕafro l ḥaṣe", — omər, — "hawi baxča w bəstono uuu ǧnene, mede ʕuǧbo rabo."
157. Omər: "Mhalaxli bu bəstonano, uh! Kul pine daž žabaš hawyo ha! Hawxa.
158. Yaʕi žabaš, masayəl eba", — omər, — "qayəmno ono ste, azze lebi l žabaš, ḥəngi ṣahino mu halxo. Mədli li žabaše, mḥeli i skino eba."
159. Omər: "I naqqa d mḥeli i skino eba, ʕabiro i skino bi žabaše", — omər, — "ʕabiro bi žabaše, naḥənno bəṯra w bəṯra."
160. Omər: "I naqqa d naḥənno bəṯra i! Dukane! W ḥadode! Qyamto! Šuqo, xd i ʕade!"
161. Omər: "Malḥaqli li skinayḏi", — omər, — "čiko se ḥa ḥadodo. Kalən komqatli aʕla aḥ ḥadode.
162. Marke larke məlli: "Sumulli sayfo mina!"", — omər, — "səmmalli u sayfano d ʕal i ṭawle, uʕdo qoyamno, qoṭaʕno qarʕux!"
163. Omər mzaqaffalle. Omər mərre: "Naǧiḥat."
164. Omər tamo qṭəʕle qarʕe du zlam w mamtele traḥar baġle stene, maṭəʕne mu mal du zlam, u mede d šqiwayle mu ʕulmo kule, w i barṯo ste ʕəl mənne laǧane.
165. Komər qayimi, məlle: "De, aḥunone, annaqqa qumu, gəzzan lu baladayḏan!" Hawile tarte niše, hayo w hayo, at tarte hawən ele.
166. Komər a tre aḥunonayḏe mətfakarre annaqqa: "Aydarbo aḥunayna u naʕimo gmobəl at tarte nišani aš šafirani, moballe lu balad?
167. U naməs hiye samle w aḥna gəzzan, xd ab bume, l mən?"
168. Ḥa komalle lu ḥreno: "Qum qəṭlinale!" U ḥreno komər: "E, aḥunayna yo, ḥaru bayto, aydarbo qəṭlinale?" Omər: "De, tux qəṭlinale!" Omər: "Bavo, hama lo qəṭlinale, gməfqina ʕayne w gṭorinale harke w məblina an niše, gəzzano!"
169. Hənnək lo mətfakarre bu darmono d ʕayne du babaṯṯe, d kətyo b kəste!
170. Latimile a tre, papuko maṣərre w mofaqqe ʕayne w maḥtənne b sefe w mballe ak kačkat w azzehən.
171. Komər hani, at tarte kačkat, mə gsaymi? Kul ḥḏo, kətla siġa, d lo b iḏoṯe d noše simi as siġatanək d dahwo.
172. Komər i naqqa d səmme i ḥalaṯe ebe, mədla kul ḥḏo fardo, mḥalaqla l kise.
173. Mədle a tre fardanək, čikəlle b kise. Samyo yo.
174. Omər ḥaṣlo: i ǧġaliye kəṯyo bəṯre ḥḏoḏe.
175. Omər aṯən ay yawnanək, mərre: "Way! Ḥzay! U zlamano lo diʕan diḏe w du xortano, d hawxa ǧarile, lann aḥunone səmme ebe!"
176. I ḥḏo i yawno məlla li ḥreto əmmo: "Ya ḥoṯo! D šomaʕwa mini: kito kero d gelo mqabəl diḏe, hama d mhalaxwa tarte fašxat w moyadwa u kero du gelawo w ṭoḥanwayle hawxa w ʕoṣarwa b ʕayne w ʕayne kalən b sefe. D moyadwa, maḥatwalle b dukṯayye, gnayḥiwa, xəd meqəm."
177. Omər hano, u kurək, xəd zlam, malhamle hawxa.
178. Fahəm, mʕašarle i kačkayo kmo waxt, fahəm ʕal i ləġaṯṯe.
179. Komər dəqle u gelawo, maḥatle b ʕayne, markawle ʕayne b dukṯayye, komər aṯi ḥwilo əšmo, walakən ʕayne nayiḥi.
180. Komər nafəq, azzeyo hul lu baladayḏe.
181. Hani, ann abne qamoye, d azzən, məlle: "Ko yo abri?" Azzən su babaṯṯe: "Mtalxu u darmono?"
182. "E", — mərre, — "haṯe yo, d masmelalux. Haṯe yo, d masmelalux, ṭro hiya maniḥo ʕaynux!"
183. Kobole darmone mad darmone, zəd kkaywi ʕayne. Fayda layto.
184. Komər hano, u kurək, malḥaqle i walaye du babo.
185. Qayəm, me d malḥaqle l gawa di walaye, šqilele gawo d ṣafuro zalṭono.
186. Maləfle ʕal sawke larke, noše d l oḏaʕle, səmle ruḥe kačal.
187. W azzeyo se ḥa yuḏoyo, sayəġ.
188. Hawi greʕo gab u yuḏoyano b nane zike, yaʕni b laḥmo d oxele u laḥmayḏe w xodəm u zlamano.
189. Koḏəʕ hiye, an nišani lə groḏ̣ən ʕam ann aḥunone, hul d lo mamtənne u fardo di siġa ḥreto.
190. Komər kəmdaʕən ʕal an nišani, kəmmi: "Gšəqlutlan, gsaymina adyawma məštuṯo."
191. Flan hayo kəmmo: "Tayli u fardo di siġaṯe!" — lu ḥa mann aḥunone. I ḥreto kəmmo: "Tayli u fardo di siġayḏi, gšəqlallux, layt manəʕ."
192. M ayko gmamtənne? "Man yo aʕle sayəġ? Flan yuḏoyo əzzano l gabe!"
193. Komər hiye kale u aḥunaṯṯe u naʕimo gab u yuḏoyo, ḥzele, u aḥunayḏe u rabo kaṯi. Məlle: "Šlomo aʕlayxu!" Omər: "Ahla w sahla!"
194. Omər: "Kibux saymatlan siġa xaṯe?" Omər ḥəlle lu sayəġ aʕla, məlle: "Naʕam!" — "Məqqa gəmkalfo?" Omər: "Ḥamməšmo lirat dahwo", yaʕni mede ṯaman yaquro, ḥatta d lo qodər samla.
195. Omər: "Hani ḥamməšmo lirat d dahwo w suma!" — "E", — məlle, — "bəṯr ḥamšo yawme tux, muda!"
196. Komər hano u yuḏoyo, ksoyəm w lo soyəm, d qodər mofəq u rasm di siġaṯe, muš mumkən. Lə kqodər mofaqla.
197. Kmər hano, u zʕuro, kgoḥəx aʕle. Məlle: "Ya mʕalmi, aydarbo hat sayəġ w lo kəḏʕat məfqat u rasm di siġaṯe? Walaw ono kibi samnola."
198. Omər: "Abri, d saymatla, mən d əmmat, u ṭalabayḏux mawǧud yo."
199. Omər: "Lo kobaʕno mede minux, zux, tayli gḏayto, ḥšayliyo adlalyo w səmli əšmo d rezo quma w taya w ṣafro tux, məd u fardo di siġa, ono gsamnuxyo b lalyo."
200. Komər qayəm, azze. Azze u yuḏoyo, ḥšelele gḏayto, mteleleyo, maḥšamle.
201. Mədle tanagaye, mtaqtole w ṣafro mʕalqole b basmoro manək.
202. Məlle: "Ko yo simolux?" Məlle: "Ha kəlla!" — "Ḥaru bayto haṯe i siġayo?" Omər: "Ba mə samno? Haṯe yo, ha ha layt ġayr mina."
203. Komər u yuḏoyo, qḥir mine ġalabe. Məlle: "Ḥur, abri! Gaḥxo aʕli, lo gəḥxat!"
204. Məlle: "Wallahi l ʕaḏ̣im lo goḥaxno aʕlux. Annaqqa d mtatli adlalyo wazza mede hawxa mar rabani, ḥošatla bu šarafayḏi, ṣafro gdobenux siġa xoṯa tamaman."
205. Komər qayəm u lalyawo ste, azze, mtele wazo, ḥəšyole w mšadalleleyo muklo w maštyo flan w ḥamro aʕma. Omər ṣafro kqoyəm hedika, kmofəq i siġa i ḥoṯayḏa me kəste w kəmʕalaqla.
206. Hano, u yahudi, kəzze ṣafro, kḥoze i siġa i ḥoṯayḏa tamaman, kəlla mʕalaqto.
207. Aṯi abre du malko omər: "Tfaḏ̣ḏ̣al!" — "Hani ḥamməšmo lirat d dahwo!" Mədle li siġa, azze. Komər abre du malko, awwəl d azze lu bayto, mḥalaqle i siġa ʕal i aṯto, i barṯo du malko daǧ ǧən.
208. Omər məlla: "Aṯi." Azza, hula xabro li ḥreto li ḥwarṯayḏa, məlla: "Aṯi. More di siġa maṭi. Harke yo."
209. Komər i naqqa d friši, nafiqi mu baladaṯṯe, heš me meqəm, d kətwayne bu bəstonaṯṯe d meqəm, komər huwaylale li kačke du malko daǧ ǧən, lu nxiroyayḏa, lu gawro, huwaylale xuṣa.
210. Məlla: "I xuṣaṯe, i naqqa d fərxatla, gnofaqlux səsyo w rumḥo w kul mede — haṯe ṭaʕino, wayla d omannanxuyo meqəm.
211. L ḥaṣlo əmmo: "Gnofaqlux səsyo w rumḥo w sayfo eba." 
212. Fayišo i xuṣayo b iḏe hul lu waxtawo. Aṯi l bole.
213. Komər l ḥaṣlo azzeyo, i naqqa d mḥalaqle i siġa si aṯto, komər məlla: "Aṯi." 
214. Hula xabro li ḥreto, komər.
215. U ḥreno stene qayəm, aṯi su yahudi, d soyəm i siġa ḥreto.
216. Aṯi, məlle: "Ya, xawaǧa kobaʕno, d saymatli siġa, xtaṯe, məqqa kəbʕat?" Omər: "Ḥamməšmo lirat d dahwo". Omər: "Tfaḏ̣ḏ̣al!"
217. L ḥaṣlo lə kmakuno rišayxu, maxlaṣle hayo ste, huleleyo.
218. Azzən, maḥatte i məštuṯaṯṯe, d saymi məštuṯo annaqqa la tre abne du malko, w aṯən w gawiri, e gawri a tre.
219. Mən ǧumle mʕazamme u yahudi ste li ḥafle. Hano, u kurək, məllele: "Ya mʕalmi! Ono səmlilux u naməsano kule w as siġatani eli huliluxne. Ono stene gdoṯeno aʕmux li ḥafle!"
220. Məlle: "De, miṯ mayṯat, kačal dan nəḥre! Hat l mən gdoṯat aʕmi?" Lo mbele.
221. L ḥaṣlo omər hanək səmme i ḥaflaṯṯe w lə mballe u kurək.
222. Komər hano hedika ʕaṣriye, me d hawyo i saʕa čaʕ, ḥaḏ̣iro i ḥafle. Kalyo mazbuṭ, frəxle i xuṣayo diḏe, nafəq u səsyo, u sayfo w i rumḥayḏe, rawəx ʕal u səsyo w mḥele. Azze komər lu quṣro di mamlake du babo.
223. Mḥele məšwar hawxa bayn ak kuresi, hiye w u səsyayḏe, u ʕulmo gmahzəm me qume.
224. Kmoḥe ǧədid ḥreno, u ʕulmo kəmmi "xər xər xər", maḥrawle i ḥafle.
225. Hano, u abro, du malko komər: "Man yo hano, d aṯi u tarazano, d moḥe hawxa bayn i ḥaflaṯe? Maḥrawle i ḥaflayḏan!" Əmmi: "Walla lo kəḏʕina."
226. Qayəm hano, u abro du malko ste, krowəx ʕal u səsyayḏe, gəmḥaləq bəṯre, komər qayəm abre du malko, rawəx ʕal u səsyayḏe w nafəq bəṯre.
227. ʕAla bina gmoḥele šaqmo tarte, mḥayṣele, qoṭele.
228. Komər hano u aḥuno yo, lebe malyo mine yo, griš (+det) me qume.
229. Xṣuṣi lə kmayəl me qume, griš me qume, griš me qume, hul d mofaqle larwal mu balad.
230. Komər tamo daʕər ʕal u aḥunayḏe u rabo, mḥalaqle u sayfo l qḏole, qṭəʕle qarʕe du rabo. Qṭəʕle qarʕe du aḥuno rabo komər, daʕər.
231. Naqqa ḥreto i ḥafle kila yatuto heš, yaʕni mərre: "Kazze gmoḥele šaqmo tarte w gdoʕər. Mede layto." Lo mətfakarre d qṭile.
232. Daʕər naqqa ḥreto, mxarbaṭle naqqa ḥreto, i ḥafle.
233. Hano, u aḥunayḏe u ḥreno, u ḥaṯno, hawo ste rawəx, mḥalaqle bəṯre, griş me qume, de de de da mofaqle hawo ste larwal mi walaye. Komər daʕər aʕle, qṭəʕle qarʕe tawo ste.
234. Bu dʕoro d daʕər, kila i ḥafle heš kula mawǧud. Məlle: "Ya šabab! Noše lo roməš!
235. I ḥafle uʕdo gmiǧaddo (+det), hežnu ktuyo haṯto i ḥafle.
236. Ono abre du malko ḥaqiqi w a tre aḥunonani diḏi hawxa səmme ebi."
237. W azze, manḥatle u babo. Məlle: "Tux, babo, hano u darmonayḏux!" Mofaqle me kise w dəqle w ṭḥəlle, maḥatle b ʕayne du babo, komər ʕayne du babo ftiḥi.
238. I naqqa d ftiḥi ʕayne du babo, mədle l iḏe du babo, manḥatle. Məlle: "Hano yo u abrayḏi w i ḥafle ele gtuyo w hani an nišayḏi ne w hanək, d səmwalle, maxənwalle, ann aḥunonayḏe ne w i ḥafle du abrayḏi tano yo."
239. W sare wa žmira saġ. Ṭrowe rišayxu basimo! (Zuhoerer: tə saġtər!)


======
Ritter: 058. G_An Die vierzig Ungetreuen Weiber und die schlechte Mutter.txt
001. D omanno? — Kətwa w latwa, š ṭaw m aloho d bi šmayo latwa.
002. Kətwa zlam, kətwayle arbʕi abne.
003. U zlamano, kətwayle arbʕi kaloṯe.
004. Kqayimi kul ṣafro, u zlamano, hiye w ann arbʕi abnayḏe, w kmaydi, grawxi ʕal as səsyaṯṯe w as sayfe w ar rumḥaṯṯe w kəzzehən lu nečir lu čol.
005. Kəzzehən lu nečir ṣafrayto, ʕaṣriye koṯən lu bayto.
006. Yawmo, tre, tloṯo, arbʕo, u ḥa yawmo u šiḏo čik b lebe di emaṯṯe. W məlla lak kaloṯe: "Aḥna qay gfayšina hawxa baṭile harke bu bayto? Ag gawrayḏan kəzzehən lu ṭuro lu čol, kokərxi?
007. Ono, d saymitu b diḏi, gəzzino, gḥəzyono l kul ḥa dost w b imomo gəmkayfina ʕam ad dostinayḏan w ʕaṣriye gdoṯən ag gawrayḏan ste mkayfina ʕam hanək."
008. Maqnaʕla ḥḏo b ḥḏo mak kalotayḏa, qaniʕi kulle, fayišo i naʕəmto.
009. I naʕəmto məlla: "Ono, u qarʕano zele mi lašaṯi, lo kowe, d maqbəlono u amrano, d kəmmat!"
010. "Madam u amrano lə gmaqblatle, kəḏʕina, ʕiš diḏax mən yo!"
011. Kqaymi hedika, d amṭən ann arbʕi dostin dəṯṯe w mʕalqi i žənəke bu tarʕo, ʕəbri ann arbʕi niše w ann arbʕi gawre, kul ḥa gmoḥəlla dokumo.
012. W saymi u kefo w ḥanakaṯṯe hul bəṯr me falge d yawmo waxt d čačoʕin.
013. Qayimi i naqqa d nəfqi stene, disa moḥəlla u dokumayḏa, nəfqi.
014. I naqqa d koʕəbri, kmoḥəlla tmoni dokume, i naqqa d konəfqi, moḥəlla tmoni.
015. Azze yawmo, tre, tloṯo bu ḥalano w yarḥo, yarḥo falge, i žənəke ġalabe hawyo zaʕif.
016. U gawrayḏa məllela: "Ya ḥurma! Hano qay hawxa komizayʕfat?" Məlla: "Layt mede."
017. "Aydarbo layt mede? Malli di raṣṭiye!" Məlla: "Layt mede."
018. Hano, u zlamayḏa, b ʕaql we ġalabe, məftakalle, məlle: "Gədloṣeno, kḥozeno, u šuġlano aydarbo yo!"
019. Qoyəm tole ruḥe lawġul w ḥoze, hawi qroṭən mraṣtiqi, d oṯən ann arbʕi, ann arbʕi dostin dan nišaṯṯe w mʕalqi i aṯto mqabəl b ʕayne bu tarʕo w ʕəbri ann arbʕi niše dann aḥunone w i emayḏe w ann arbʕi dostinaṯṯe kul ḥa moḥəlla dokumo arbʕi, tmoni dokume w fəlti bayn ḥḏoḏe hul čaḥoʕin.
020. W qayimi nəfqi moḥəlla disa tmoni dokume.
021. Omər: "Haa! Annaqqa aḏəʕno, maṯe yo!"
022. Qoyəm hedika ʕaṣriye d omər li emo, lu babo, d omər: "Ono, i ḥurmayḏi amane d aloho w dəṯxu!" W ṣafro d omər: "De b xaṭər dəṯxu kazzino!" W mḥele bu čol, azzele.
023. Azzele l walaye raḥəqto, azzele lu bayto du šulṭono, məlle: "Ya u šulṭonayḏi, aṯino l gabux, d xodamnoli mede graʕyuṯo."
024. Məlle: "Abri, mən koṯe minux saymat šuġlo?" Məlle: "Kul mede koṯe mini."
025. Məlle: "Koṯe minux d obat am maye di ǧivate w aǧ ǧiġarat?" Məlle: "Lo." — "E, baʕ mən koṯe minux? Koṯe minux xədmat, d saymat as səsye more, xədmat as səsye?" Məlle: "E, koṯe mini." — "E", — məlle, — "de zox, xdam as səsye!"
026. Kəzzele, kxodəm as səsye, kobe u emaṯṯe, kosamme timar. Yawmo, tre, tloṯo, ʕaṣro — walḥaṣəl yarḥo. U ḥa yawmo šamiʕo i emo.
027. Šamiʕo i emo, aḏiʕo, ayko yo w saġ yo. Aḏiʕo, gtowela bala mu abrano diḏa.
028. Kqaymo d əṯyo lu šulṭono, d əmmo: "Ya ṣulṭane mi!". D omər: "He!" D əmmo: "Kəḏʕat? Hat kobaʕlux qayso du zmoro. D maḥtatle bi dərto, d zomər."
029. Məlle: "Daləq babe d babaṯe! Zbaṭliyo, qošaʕno qarʕa, ayko m ayko kito qayse, d zəmri?"
030. Məlla: "Bele bel, hawo, u says, koxodəm as səsyayḏux, hawo kibe amṭe u qaysawo."
031. Azzele, qrele lu says, i žənəke hay nafiqo.
032. Qrele lu says, məlle: "Tux, abri!" Məlle: "Mən kəmmat, ya u šulṭonayḏi?" Məlle: "Hat, kito qayso du zmoro, kibux amṭatle?" Məlle: "Lo koḏaʕno, ayko yo, w lo ḥzeli, ono aydarbo gdamṭenole?"
033. Məlle: "Ono kobaʕne ya minux, ya mu qṭoʕo d qarʕux!" Məlle: "ʕAl aʕ ʕayne!"
034. Qoyəm zele u saysano das səsye, d obe u em das səsye w boxe ġalabe baxyo mayiro w baxyo w lebo mkarbo.
035. Kətwa səsto, ġalabe pise. Obewayla u tawno, d kətyo natino mʕafnəko, i kuzməke maḥatla quma.
036. W u səsyo towe du šulṭono, obewayle sʕore diqe w tawno naḏ̣ifo, nḥilo.
037. Ḥəngi baxi hawxa baxyo mayiro w lebo mkarbo, i ḥaywanaṯe d aloho, yaqəḏ lebe aʕle — w mu ṭaraf d aloho hawi u šuġlano — məllale: "Ya kurək, qay koboxat hawxa?"
038. Məlle: "Ašər, u šulṭono komalli: "Zux, amṭay u qayso du zmoro!" Ono lo koḏaʕno, ayko yo, lo taḥt i šmayo, lo ʕal i arʕo, lo payna čol yo."
039. Məlla: "Ya kurək! Hawli a sʕore diqanək, u tawno nḥilawo laǧani w haw u tawno fayiṭo, i kuzməke, lu səsyawo, lu səsyawo du faḥəl! Ono gədamṭyalluxyo."
040. "E", — məlle, — "ahla w sahla!" Qoyəm hedika, obele a sʕore diqe, u tawnawo u naḏ̣ifo li səstayo w obe u fayiṭo lu səsyo.
041. D əmmole: "De, zux ramḥəl, amṭaylux maglo, tuyo ġalabe ʕawədto.
042. W itux, rwax ʕal ḥaṣi w bu darbo gdəmmallux, lu ḥarulux!"
043. Ṣafrayto məlle: "Ya u šulṭonayḏi, kobaʕni maglo minux, tuyo ġalabe ʕawədto."
044. Məlle: "Hawule maglo ġalabe ʕawədto, maru l ḥa maḥ ḥadode, d obele!"
045. Mofəq i səstaṯe, rowəx aʕla w zele.
046. Məlle: "Abri, lo məblat i səsto piskayo, mobəl ḥḏo, tuyo ṭawto, d qədro aʕlux!"
047. Məlle: "Lo! Ya u šulṭonayḏi, ono, haṯi basli yo."
048. Rawəx ʕal i səstayo i pise w mhalaxle bu darbo.
049. I naqqa d qṭiʕi mi walaye, i səstaṯe məllale, məlla: "Ya zʕuro! Kəḏʕat, gdəmmallux mede. U mede, d əmmone, d lo saymat, gtowət kefo kumto, ono ste aʕmux.
050. Gəzzano, gmoṭina l hədam, gḥozat kefe kome.
051. Me d maṭina lu hədamawo, hənna gdəmmi: "Ahla w b xere! Kaṯi, ḥetəlle mxadde!" Hənna gdəmmi: "Ḥetəlle dawšak!" Hənna gdəmmi: "Mṭawule muklo!"
052. Hat lə maḥtat xabro d ḥa mənne b aḏnux w lə ḥayrat lo bi xaṣrayo w lo payo, yaʕni lo bi čape w lo bi raṣṭe. Haləx!
053. Gmoṭat li dawmo, d kozəmro. Ḥayṣelux čuklike ṭowo bi čape w bi raṣṭe b ḥḏo ḏ̣arbo manḥeta!
054. D saymatla tarte, gtowina a tretayna kefe kome.
055. B ḥḏo ḏ̣arbo manḥeta w məd li čuklike, ḥeta l katfux w madʕər foṯi w haləx!
056. Bale, me d hulux u ḥaṣo, gədmhawri ak kefanək, gdəmmi ḥa: "Maxlaṣle." Ḥa: "Nəkle u qaḥfo d babayxu." Ḥa: "Nəkle emayxu." Ḥa: "Səmle flan mede abxu!"
057. Hat lo maṣiṯat, lo madəʕrat qarʕux li xaṣra čape w lo li raṣṭe w ḥur bayne aḏnoṯi w haləx!"
058. Hawxa i səsto komaširo ʕal u zʕuro.
059. Qayəm, mhalaxle, maṭi lak kefe kome. W ak kefe komani mazʕaqqe, mhawarre me hawir. Hənna əmmiwa: "Kaṯi, ḥetəlle dawšak!" Hənna əmmiwa: "Amṭawəlle mxadde!" Hənna əmmiwa: "Amṭawəlle muklo!" Hənna əmmiwa: "Amṭawəlle maye!"
060. U zʕurano lo ḥəlle lo bi xaṣrayo, lo payo.
061. Səmle at tarte aḏnoṯe di səstayḏe račav w koḥoyər appe w koqoləʕ.
062. W kḥoze i dawmo, kala mqabəl d ʕayne i dawmayo, d kozəmro.
063. W mhalaxle, mhalaxle, maṭi si dawmo. Manḥatle raġlo m diḏe, mi rkebiye di səsto w ḥḏo fayišo.
064. Mḥalaqle iḏe li čukliko di dawmo w midole w mḥele b ḥḏo ḏ̣arbo, manḥatle i čuklike, qṭiʕole w maḥtole l katfe w madʕalle qarʕe di səstayḏe w aṯi, mhalaxle.
065. I naqqa d mhalaxle, mhawarre lak kefe komanək. Lo b ḥəs w lo b mo w lo b alfo.
066. Hənna kəmmi: "Maxlaṣle, nəkle u qaḥfo d babayxu." Hənna kəmmi: "Nəkle emayxu." Hənna kəmmi: "Qṭilalxu, gidi zbaṭəlle!"
067. Hiye lo kzoyəʕ w lo gmaḥət zəḥṯo b lebe w komhaləx w koṯe.
068. Me d šafəʕ ak kefe komanək, baṭəl haqqa du ḥəsawo, ṣafi, mede lo fayəš.
069. I səsto məllale, məlla: "Ya kurək!" Məlle: "He!" Məlla: "Xaliṣat annaqqa, haləx sarbast, lo zayʕat!"
070. W qayəm, aṯi hedi hedi, maṭi li walayayḏe, maṭi li walaye, su šulṭono: "Šlomo aʕlux, ya u šulṭonayḏi!" Məlle: "Ahla w sahla, ġalabe b xere aṯat, ya abri! Amṭelux u qayso?" Məlle: "Amṭeli."
071. Məlle: "De, ḥete tamo." Maḥatle tamo bi bərke dam maye, d kətyo bi dərto du šulṭono.
072. Maḥatle u qaysawo, zməlle. Zməlle, xəd uʕdo dar rayd kozəmri.
073. Hano i emo du kuruko šamiʕo, d amṭele u qayso du zmoro, qayimo disa, d əṯyo mi walayayḏa, d əṯyo, d əmmo: "Ya u šulṭonayḏi!" D omər: "He!"
074. D əmmo: "Ḥzelux w məllilux, u qayso du zmoro kit, d əmmat, layt.
075. Annaqqa kito am maye du raqḏo. Am mayanək ste du raqḏo, d oṯənwa, u qayso gzomər w am maye grəqḏi.
076. Heš me žnuva, gbosamwa i dukṯayḏux w i fərǧayḏux, i walayayḏux gbəsmowa."
077. Məlle: "Zbaṭəlli, daləq karʕub d babe d babayo, d moḥenola ḥa sayfo, qoṭannola!
078. Hala məlla qayso, kito. Faqaṭ maye, m ayko kit?"
079. Məlla: "Bele, bele, ya u šulṭonayḏi! Hano, u says das səsyayḏux, koḏəʕ w gədamṭalle." W qayimo, azzala.
080. Me d azzala, u šulṭono ḥzele dlo says, amṭele u qayso du zmoro, məlle: "ʕAl baxti, gdamṭe am maye du raqḏo ste. Qrawəlle lu says!"
081. Aṯi u says, məlle: "Ya says!" Məlle: "He!" Məlle: "Says! Gədamṭat am maye du raqḏo!"
082. "E", — məlle, — "ya u šulṭonayḏi! Ono m ayko koḏaʕno, ayko ne? Bab baḥare ne? Taḥt i šmayo ne? ʕAl i arʕo ne? Lo koḏaʕno."
083. Məlle: "Me qarʕux, d qoṭaʕnole w mu təmṭiyo dam maye du raqḏo gdamṭatte!"
084. "E", — məlle, — "ʕAl aʕ ʕayne!"
085. Azze lu says, ṭləble xaṭər mu šulṭonayḏe, disa azzele, d maḥət u em das səsyayḏe. Baxi ġalabe, baxyo ġalabe mayiro. Ḥəs ġalabe ʕeloyo w ġalabe lebo mkarbo.
086. I səstayo, d əxlowa u tawmo fayiṭo, əmmo: "Ya kuruk! Qay koboxat?" Omər: "U šulṭonayḏi komalli: "Amṭay am maye, d korəqḏi. Ono m ayko gdamṭeno am maye, d korəqḏi? M ayko koḏaʕno, payna baḥar ne, payna nahro ne?"
087. Məlla: "Aloho d maḥru baytux w dat tašqalat d koṯe b qarʕux!
088. Hawli a sʕore diqe w tawno u nḥilo, u naḏ̣ifo! W hat i kuzməke w u tawno fayiṭo lu səsyo w tux ʕal aloho w aʕli!"
089. Məlle: "Ba ʕas annaqqa ste d zawnat aḥ ḥayayḏi, ġalabe koweno mamnun minax!"
090. Hulela a sʕore diqe w u tawnawo u nḥilo naḏ̣ifawo w hule u fayiṭo lu səsyo ṭowo.
091. Məllale: "De zux! Ramḥəl ṭlab šarbo xliṯo. W rwax ʕal ḥaṣi w haləx, lo ḥarulux bu darbo, gədmaširono aʕlux."
092. Ṣafrayto — howe b xer aʕlayxu stene w ʕal u kurək ste! —
093. Ṣafrayto qayəm, məlle: "Ya šulṭono, hawli i šarbo!"
094. Hulele šarbo xliṯo w qayəm, mofaqle i səstayo i pisəke, d rowəx aʕla.
095. U šulṭono məlle: "Abri, qay i səsto pisaṯe koməblat?" Məlle: "Ya u šulṭonayḏi, ono, haṯe kmafyoliyo."
096. W qayəm, rawəx ʕal i səstayḏe w mhalaxle. Azzele bu darbo, məllale, məlla: "Ya kurək!" Məlle: "He!" Məlla: "Gmoṭina lu nahro dam maye. Gmoṭat disa l kefe kome, gədəmhawri, xd u šəklawo.
097. Hənna gdəmmi: "Ha, kaṯi, ḥetəlle nvine." Hənna gdəmmi: "Ḥetəlle dawšak!" Hənna gdəmmi: "Amṭawulle muklo!" Hənna gdəmmi: "Amṭawulle maye!"
098. Hat lo ḥayrat lo bi xaṣrayo w lo payo. Yalənəz gḥayrat bayn aḏnoṯi w gədəmhalxat.
099. Gmoṭat li bərke dam maye, gnəḥtat, gədfayšo ḥḏo raġlo m diḏux bi rkebiye w ḥḏo... gmoḥat i šarbayḏux bam maye.
100. Gdəmmo "buq buq buq buq", gməmloyo (+det).
101. Me d məlyo i šarbayḏux, muda w madʕər raġlux, rwax w haləx!
102. Faqaṭ lo kowe, d ḥayrat lo bi xaṣrayo w lo payo, ono ste w hat ste kowina kome, gfayšina, xtani."
103. "E", — məlle, — "qay gḥoyanno? Lə kḥoyanno!" Azzele, azzele, maṭi li bərke dam maye.
104. Manḥatle i ḥḏo raġlayḏe mi rkebiye di səsto w i ḥḏo... mədle li šarbo m ʕal i arʕo, mḥele bi bərke dam maye, əmmo "buq buq buq buq", məlyo (+det).
105. Omər "ḥəh", qaləb l ḥaṣe di səsto w hule foṯa lu bayto, mhalaxle.
106. I naqqa d mhalaxle, mhawarre lak kefe komanək. Hənna mərre: "Ṣabava maxlaṣle!" Hənna mərre: "Daləq babo, maxlaṣle, qṭaləlle!" Hənna mərre: "Ha kaṯi aʕlayxu!"
107. Hiye lə manfaʕla gabe. Kḥoyər b aḏnoṯe di səstayḏe w kəmhaləx raṣṭ. Hul d aṯi, maxlaṣle ak kefe komanək.
108. Me d maxlaṣle ak kefe komanək, əmmo: "De annaqqa məǧġəl, mən d məǧġolat, sarbast hat."
109. Qayəm, aṯi lu bayto. Aṯi lu bayto, məlle lu šulṭono: "Ya u šulṭonayḏi, kamṭelilux am maye, d korəqḏi."
110. Maxlalle i šarbo dam maye bi bərke, dam maye du šulṭono, d kətyo bi dərto, w maḥatte u qaysawo, d kozomər tamo. U qayso kozomər w am maye korəqḏi.
111. U bayto du šulṭono bu waxtawo, bu ʕumrawo, bu zabnawo, d basəm mi walaye du šulṭonano, lawi.
112. Hano i emo du zʕuro šamiʕo disa, d amṭele am maye ste.
113. Qayimo, aṯyo d əmmo: "Ya u šulṭonayḏi!" D omər: "Ha!" D əmmo: "Ḥzelux, aydarbo annaqqa i dukṯayḏux di ṣalṭana basimo? Faqaṭ fayəš mede." Məlle: "Aydarbo?"
114. Məlla: "Annaqqa hano, u xodumayḏux das səsye, d qoyəm, d əzzele li briṯayo, moḥe rišo b emux w babux, ḥoze, aydarbo ne, w doʕər!"
115. Məlle: "Daləq kaboka d babe d babaṯe! Hala hani bi briṯaṯe wayne
116. Məlla: "Lo, ya u šulṭonayḏi! U saysawo diḏux das səsye lu goran, d amṭele hanək, gdəzzele l tamo ste w gdoṯe."
117. W qayimo i žənəke, d əmmo "hə", nəfqo w əzzala.
118. Qore lu saysayḏe, d omər: "Tux, abri!" Omər: "Naʕam!" — "Itux, ḥzay! Zux li briṯayo, mḥay rišo b emi, babi w tux!"
119. "E", — məlle, — "ya u šulṭonayḏi! Am medonani a ḥrene, d məlluxli, ʕal i arʕo wayne, qadərno, amma hate, li briṯayo ono aydarbo gəzzino?
120. Lo Ǧəbrayil kit aʕmi w lo ʕƏzrayil, ono aydarbo gəzzino?"
121. "E", — məlle, — "ya mu qṭoʕo d qarʕux w ya mu mazlo d əzzux." Məlle: "ʕAl aʕ ʕayne gəzzino."
122. Qoyəm, əzzele disa, d obe u em das səsyayḏe w boxe baxyo ġalabe mayiro w lebo mkarbo.
123. I səstayo du tawno fayiṭo məllale: "Ḥaru bayto, disa mən tašqala səmle b qarʕux?"
124. Məlle: "Komalli: "Izux, mḥay rišo b emi, babi bi briṯayo!" Ono aydarbo gəzzino li briṯayo?"
125. Məlla: "De, hat hawli a sʕore diqe w u tawno w lə ḥorulux! ʕAl aloho w aʕli!"
126. "E", — məlle, — "ṭrowe!" Hulela a sʕore diqe, u tawno naḏ̣ifo w ṣafrayto hedika qayəm. Ṭləble xaṭər mu šulṭono w mhalaxle, rawəx ʕal i səstayḏe w azzele.
127. Məlle: "Yalənəz gədamṭatli nišan me babi, d amṭatli i məsbaḥayḏe!" Məlle: "Ṭrowe!" W qoyəm, mhaləx w əzzele.
128. Azzele, mḥalle bu čol. Kanne kəmhalxi, i səsto mašəlla aʕle.
129. Məlla: "Ḥur! U mede, d əmmallux, d mġalṭat, a tretayna azzano. W d lə mġalṭat, gmaxəlṣina w gdoṯina."
130. Məlle: "Lə gəmxalaṭno!"
131. Məlla: "Gəzzano. Gmoṭina ʕal feme di škafte. Gmaydat li farše me feme di škafte. Gʕəbrat l gawe di škafte, kito zlam tamo.
132. Gədmšayəl minux, gdomər: "I dədwoniṯo di səstayḏux, ayko dukṯo yo?"
133. Ono gmarməšono aḏni. Aw gmarmišono i duvayḏi, aw gmarməšono i tḥelayḏi, aw gmarməšono ʕaṭmi.
134. Hat mar: "Kala b flan dukṯo." Gdomallux aš šarṭani kulle.
135. Me d aḏiʕatte, gdomər: "De šfaʕ annaqqa, izux!" Gəzzux l tamo, gḥozat i emo w u babo du šulṭono. Gdəḏʕat, ʕiš dəṯṯe mən yo, w gdəʕrat disa.
136. Me d daʕirat disa l tamo, disa gdomallux u šarṭano.
137. Disa ono gmarməšono a hnani, i lašayḏi, a dkoṯayḏi, hat gdəmmat: "Kale b flan dukṯo."
138. Gdomər: "De zux annaqqa, aloho aʕmux, maxlaṣlux, bale ṭlab! Mu mal di arʕo mən ṭəlbat, gdobenolux." Hat mar: "Ono tə mede lo kobaʕno."
139. Kito gabe ǧəmǧəmto ḥewarto mʕalaqto w čugan gaba.
140. Mar: "Ono kobaʕno i ǧəmǧəmtayho, u čuganawo, mede ḥreno... mə ksamno bu mal di arʕo?"
141. Gdomallux: "Mə ksaymat payo? W l mən yo? Mə kṭuyo hayo?
142. Lə kṭuyola, ḥamšo qurušat. Hat mə ksaymat payo?" Hat mar: "Ono mə ksamno bu mal di arʕo? Žġeni mi ǧəmǧəmtayo, lo kobaʕno."
143. Hat gdəmmat hawxa w hiye gdomər: "L mən yo? Mə ksaymat eba?" Tali gdomər: "Lo kobenoluxyo."
144. Hat mar: "Lo kobat, ṭrowat saġ! B xaṭər diḏux kazzino."
145. Me d məllux hawxa, gdomər: "Tux, mobela!"
146. W qaymo hawxa komaširo aʕle bu darbo, komər: "Lə gəmġalaṭno haṯe." Azzehən.
147. Yawmo yo, tre, tloṯo, yarḥo yo, maṭi l feme di škafte.
148. Qoyəm, moyəd l farše m feme di škafte w noḥət bad darġe, manḥət i səstayḏe, ḥoze, nafəq u zlam xətyarawo l qamayte.
149. Məlle: "Ya xort! L ayko gəzzux?" Məlle: "Ašər, kobaʕno əzzino harke da, ḥozeno i emo, u babo du šulṭono."
150. Məlle: "Abri, harke laybux šəfʕat! Yalənəz kətli šruṭ." — "Mare!" — "D əḏʕat u šuruṭayḏi, gmašfaʕnux, lo, šfoʕo latlux harke."
151. Məlle: "ʕAl aʕ ʕayne, mar!" Məlle: "I dədwoniṯo di səstayḏux ayko korəmšo?"
152. I səsto marmašla aḏnoṯa, məlle: "B aḏnoṯa!" Məlle: "Ayko korəmšo?" Məlle: "B riše di duvayḏa!" Məlle: "I dədwoniṯayḏa ayko korəmšo?" Məlle: "B rawša." — "Ayko dukṯo krəmšo?" Məlle: "Krəmšo bi tḥelayḏa." — "Ayko korəmšo?" Məlle: "Krəmšo b knišora." — "Ayko krəmšo?" Məlle: "Krəmšo b ʕayna!"
153. Məlle: "De, abri, zux! Aloho howe aʕmux, šfaʕ! Annaqqa da izux!"
154. W qoyəm u zʕuro, mhaləx w əzzele.
155. Əzzele məlla: "De annaqqa, ono gfayšono harke, maṣərli harke w hat izux!"
156. Azzele, šafəʕ, maṭi, məlle: "Ayko yo u šulṭono?" Mərre: "Ašər, u šulṭono kle he bi odayho!"
157. Mḥele ʕal u tarʕo, ftəḥlele i oda, məlle: "Šlomo aʕlux, ya u šulṭonayḏi." Azzeyo, nšəqle iḏe.
158. Məlle: "Ahla w sahla, abri, aydarbo qadirat d oṯat harke?"
159. Məlle: "Alo, lu abrayḏux ǧbəlleli w məlle: "Əllah gəzzux ḥozat, babi, emi aydarbo ne, b mə ṣurṭo ne, mə šuġlo kosaymi w tux!"
160. Məlle: "Abri, ono mə gmaḥkenolux? Alo, kḥozat, dukṯi ġalabe basəmto yo w kali mkayfo no w dukṯi i malkuṯo yo w kḥozət dukṯi, be mə basəmto yo, mən oda basəmto kətli, w zux hawxa, malle!"
161. Məlle: "Laybe d əzzi hawxa, d omannole. Yalənəz gdəmmatli mede, maḥwatli nišan bu bayto, d oḏəʕ, aṯino me gabux."
162. Məlle: "De mədlux, abri, i məsbaḥaṯi diḏi. W awwəl d nofəq u yawmo ḥa b nisən. Ḥa b nisən awwəl d nofəq u yawmo, gmoḥe i šəmšo u zaliqo, me d mḥele lawġul, ftaḥu, tamo kito tloṯo mxole d lirat, kanne tamo bu šuro ṭmire.
163. I naqlayo mofequ hani ste, d oḏəʕ, aṯat larke."
164. "E", — məlle, — "maqbəloli minux b qarʕi. Annaqqa lazəm yo, d ḥozeno i emo du šulṭono ste."
165. Məlle: "Abri, laybux ḥozatla. Kle ka bi dukṯo bi ʕətmo baraytayo w i ʕətmo w kula nuro, laybux əzzux l tamo."
166. Məlle: "Ya u šulṭonayḏi, qay yo hawxa dukṯa ʕətmo yo?"
167. Məlle: "Abri, aḥna i naqqa d kətwayna bi arʕo saġ, yawmo d quro, d maṭro, d talgo, ġalabe quro, aṯyo ḥḏo ḥurma faqərto l gabayna, zalṭoniṯo.
168. Kokərxo, d obəlla i ǧamaʕa kul ḥa fako d laḥmo.
169. Aḥna ste, kətlan barduše d baṣro, kala ʕal i nuro korəṯḥo.
170. Məlli: "Ḥurma!" Məlla: "Ha!" Məlli: "Zax! Məd garmo me d falqo d baṣro, hawla. W hawla ṭlamṯo d laḥmo, ṭro d əxlo, w qšaʕ qeməsto m diḏax ste, mofəq, hawla, ṭro lawšo w marla, mar: "Aloho howe aʕmax!""
171. Omər u šulṭono: "Məlli hawxa li ḥurmayḏi, i ḥurmayḏi, qaymo, əzzala. Qəšʕo u ḅaṣro w ṭəryo u garmo xalyo, d obole li ḥurma.
172. W amṭyo qappal, hawxa xəd ǧulo d ḥmoro, towe pis, w maḥtola ʕal i ṣəṭra di žənəke w d əmmola: "De zax, annaqqa, ayko d kəzzax, izax!"
173. Me ḥṭiṯa di žənəkayo", — komər, — "uʕdo l aloho čikole bi ʕətmayo.
174. Haka lə kmaširatte, abri, haləx, izux! Izux, gdoṯe u zlamano, d amṭelelux larke, gdoṯe aʕmux."
175. Aṯi u zlamawo, d kətwe, kalyo nobači du tarʕo.
176. Mobele, mobele omər: "Kḥozatla, kle hiya kḥozat, u garmo kale b fema komaḥwər w kḥozat, žġeni mi ṣəṭrayḏa layto, mkasayto qappal pis, xd u ǧulo daḥ ḥyewən?"
177. Məlle: "Ḥəzyoli." — "Ḥəzyolux ṭowo?" Məlle: "Ḥəzyoli."
178. I žənəke mhawalla me tamo, məlla: "Abri, d əzzux li briṯayo, ṭro saymi xer w xeratat ġalabe bi arʕo, an niše!
179. Ṭro malwəši af faqire, u faqiro, d ʕobər, ṭro məklile w maštəlle, obəlle ǧule, ṭro lə madʕəri hənna dlo mərad!" W qoyəm d omər: "B xaṭər diḏax." W oṯe.
180. Oṯe disa su zlam xətyarawo d omər: "I dədwoniṯo di səstayḏe, — d omər, — "ayko?" D omər: "B aḏnoṯa." D omər: "Ayko yo?" D omər: "B 	ʕayna." D omər: "Ayko yo?" D omər: "B fema." D omər: "Ayko yo?" D omər: "B nḥira." D omər: "Ayko korəmšo?" Məlle: "Bi duvayḏa."
181. Məlle: "De, zux, abri, annaqqa aloho aʕmux! Ṭlab annaqqa u šarṭ, d ṭəlbat mu mal di arʕo, məqqa d ṭəlbat, d əbʕat, gdobenolux!"
182. Məlle: "Ya u babayḏi, ono mə ksamno bu mal di arʕo? Amma mtaḥsadno ġalabe w rḥəmli i ǧəmǧəmtayhoke w u čuganawoke, d obatline, hawxa naqqawat gməštaʕeno appe. Kḥozenanne, hawxa šafire!"
183. "E", — məlle, — "abri, mə ksaymat panək? Lə kmanfəʕiluxne, ḥamšo qurušat lə kṭowən, hat mə ksaymat appe?"
184. Məlle: "Hama rḥəmli hanək, hawline! Mede ḥreno... mə ksamno bu mal di arʕo?"
185. U zlam xətyarawo b feme di škafte, məqqa d səmle, lo səmle, hiye "əllah!" Məlle: "Ono kobaʕno hani." Məlle: "Zux warux! Ono ema kobenolux hanək? Ayko d kəzzux, izux!"
186. "E", — məlle, — "lo kobat, ʕomər baytux! De b xaṭər diḏux kazzino!" 
187. I naqqa d məlle " b xaṭər diḏux kazzino", u zlam xətyarawo b feme di škafte, laybe d obele mede. Məlle: "Tux, abri, tux! Tux, mədluxne, izux, aloho howe aʕmux!"
188. Hulele i ǧəmǧəmtayo w u čuganawo. W qayəm, nafəq, ṭləble xaṭər maḥ ḥaḏ̣ar w mine nafəq.
189. Omər i naqqa d nafəq w raḥiqi mi škafte, i səstayḏe məlla: "De klay annaqqa, ya xort!"
190. Kali. Məlla: "Ḥet i ǧəmǧəmto ʕal i arʕo!" Maḥatle i ǧəmǧəmto ʕal i arʕo.
191. Məlla: "De mḥay u čugan ebe! Mar: "Kobaʕno maṭ ṭaʕmone di arʕo kulle vega harke ṣufro grəšto!"
192. I naqqa d mḥele u čugan ʕal i ǧəmǧəmto, məlle: "Kobaʕno", — omər, — "maṭ ṭaʕmone di arʕo kula harke ṣufro ġalabe grəšto, rabṯo."
193. Ḥzele, nafəl čənčən ʕal as sefoqe w hawən rezat, l aḏəʕ, lo m ayna ṭaʕmo oxəl w lo m ayna ṭore. Mḥelele tre, tloṯo fake w qayəm.
194. Məlla: "De qum annaqqa, hul d kəttat saġ, haṯe basluxyo w qum, rwax w haləx!"
195. Komər qayəm, rawəx w mhalaxle. Mhalaxle, aṯi li walaye su šulṭonayḏe.
196. "Šlomo aʕlux, ya u šulṭonayḏi!" Məlle: "Ahla w sahla, ʕal aʕ ʕayne! Tux, abri, itaw! Mə səmlux? Amṭelux?"
197. Məlle: "E, ašər, amṭeli!" Faqaṭ i ǧəmǧəmto w u čuganawo lə maḥwele lu šulṭonayḏe.
198. Məlle: "Tux, mar, d ḥozina, aydarbo ḥzelux emi w babi?"
199. Məlle: "Ḥzeli babux. Azzino, ʕabənno l gabe, dukṯe, oda ġalabe basəmto. W kula nuhro. W dukṯe ġalabe basəmto yo bi malkuṯo yo.
200. W u nišan, d huleli ste, kala i məsbaḥayḏe, kamṭoli laǧanux hadiye.
201. W kito nišan ḥreno ste: məlle ḥa b nisən, awwəl d nofəq u yawmo, me xaṣra d nfaqte d yawmo gmoḥe lawġul, tamo ḥfaru, gnofəq tloṯo mxole d lirat, kanne bu šuro.
202. W hanək ste haka lo nafiqi, d əḏʕat, dugle, l azzi l gabe."
203. Məlle: "Ṭrowe, abri w emi?" Məlle: "Emux, azzino, šafəʕno l gaba.
204. Ḥzeli, kala b dukṯo ʕatəmto. Kətla garmo xalyo, kale gmaḥwər b fema, kərkər diḏa koqərṭo ebe.
205. Hul bi zorika qadənno mqadamnola, əšmo d ḥozenola. Lə qadənno...
206. Ṭrela harke ḥurma, bi briṯaṯe. U mede, d məllela, babux lo səmla, məlle: "Mofəq, hawla falqo d baṣro w malwašla qeməsto m diḏax!"
207. Hiya qaymo mzalṭəno u garmo, u zaluṭo, d obolayo, mgarʕo ebe.
208. W d obola hawxa qappal qṭiʕo pis, maḥtola ʕal i ṣuṭrayḏa, d əmmo: "De zax!"
209. Marfyola bu qurawo taḥt u talgawo.
210. Mi ḥṭiṯo di žənəkayo uʕdo kala tamo bi gihanayo."
211. "E", — məlle, — "abri!" Nšəqle bayne ʕayne, məlle: "Ġalabe rḥəmlilux. W ġalabe hawino mamnun minux, d azzux annaqqa li briṯayo!"
212. Fayəš kmo yawme disa gabe, məllela: "Ya u šulṭonayḏi!" Məlle: "He!"
213. Məlle: "Annaqqa d saymat msaʕada aʕmi w d obatli amro, gəzzino marke."
214. Məlle: "Abri, qay gəzzux? Kalux gabi!" Məlle: "Lo! Ono bas yo, bas yo mkameli u qawlayḏi, gəzzino!"
215. Məlle: "Zux, abri, aloho howe aʕmux! De, zux li ṭawle das səsye, naqaylux səsyo ṭowo, izux!" Məlle: "Ono žġeni mi səsto piskaṯi lo kobaʕno mede."
216. W rawəx ʕal i səstayḏe w ṭləble xaṭər maḥ ḥaḏ̣ire mu šulṭono, qayəm, azzele.
217. Yawmo, tre, tloṯo, arbʕo mḥele bu čol, maṭi lu bayto.
218. Ḥzele, kala i ḥurmayḏe, zəd mi naqlayo, b tləṯ kore zəd mi naqlayo kawyo ḏ̣aʕif.
219. E, ʕaṣriye latimi l ḥḏoḏe ann aḥunone, u babo, aṯən l iḏe, nšəqqe ḥḏoḏe: "Ġalabe b xer aṯat, abri! Ayko fayišat?"
220. Məlle: "Kalxu kḥozitu, kaṯino!"
221. ʕAṣriye qayimi ak kaloṯe, d əmmi: "Qumu, sumu muklo basimo! Aṯi barḥmayḏan u flan." W mərre hawxa l ḥḏoḏe.
222. Məlle: "Lo! Klawu muklo, lo saymitu, kale muklo aʕmi." E, kalən.
223. Kalən, ʕaṣriye mədle lli ǧəmǧəmtayḏe, maḥtole bi ḥolo.
224. Məlle: "Kobaʕno ṣufro me ʕaṣro ṭaʕmone, d məgrəš harke. W d makfyo l tmoni šaxṣat!" W mḥele u čuganayḏe.
225. W i ṣufrayo nafəl čənčən ʕal as sefoqe w ḥaḏ̣iro i ṣufrayo tamo w qayimi, axəlle.
226. I naqqa d axəlle, hani, i ḥmoṯaṯṯe, kəmmalle, kəmmo: "Aṯyo! Annaqqa lo taʕbo w lo mede w lo baṭlo, koṯe muklo ḥaḏ̣iro hawxa basimo!
227. Annaqqa m uʕdo laxalf aḥna w ad dostin diḏan gəmkayfina!"
228. Qayimi, axəlle i ṣufraṯṯe, mərre: "Kṯolən as sefoqe". Məlle: "Lo! Klawu, lo ḥorawxu, ʕiš diḏi yo!"
229. Məlle: "Sawiʕutu kulxu?" Mərre: "E!"
230. Mḥele u čugan, məlle: "Maltəm as sefoqe!"
231. Maltamle as sefoqe, lo fərḏune, lo sefoqe w lo mede.
232. Mərre: "Xer ʕal xer, alo, annaqqa mkayaflan!"
233. Qayimi deri yawmo, d əzzehən annaqqa disa ann arbʕi aḥunone, u babaṯṯe lu nečir.
234. Qoyəm u zʕurano, mʕaləq i ǧəmǧəmto, u čuganayḏe bu šuro, maḥət i sərrayḏe aʕla, d omər: "Bəzdəm!" W azzele lu nečir.
235. Komər i naqqa d azzele lu nečir, hawi qroṭən ṭawto, azzala.
236. Aṯən ad dostin annaqqa di emo, dan niše dann aḥunone.
237. I naqqa d aṯən, mərre: "Toxu annaqqa, lo kəḏʕitu, aṯilan mede ṭowo, ġalabe ṭowo, gəmkayfina annaqqa m uʕdo w laxalf!"
238. Mərre: "Aydarbo?" Mərre: "Toxu, itawu!"
239. Azzala i emaṯṯe, d maydo, d maydo i ǧəmǧəmto w u čugan, d manḥətola. Gmaʕalyo, d gəršola, ʕaṣyo iḏa eba.
240. Məlla lu dostayḏa, əmmo: "Ḥaru bayto! Tux, maxlaṣli!"
241. Aṯi, d moyəd hiye, d maxlaṣla, ʕaṣi hiye stene.
242. Məlla li kalayḏa i rabṯo əmmo: "Ḥaru bayto, itax, maxlaṣlan!"
243. Aṯyo, d maxləṣo u meriko, ʕaṣyo hiya stene. Məlle lu dostayḏa.
244. Kulle hawxa ann arbʕi, kul ḥa, i žənəke w u dostayḏa bəṯra, ʕaṣən b ḥḏoḏe a tmoni.
245. W fayišo, fayišo i aṯtayḏe mʕalaqto bu tarʕo.
246. ʕAṣriye hiye aḏəʕ, mə gtowe w mə gsaymi.
247. Qayəm, ʕaṣriye aṯi qamoyo, ḥəlle, kala i aṯto mʕalaqto w kanne ann arbʕi ʕaṣye b ḥḏoḏe.
248. Məlle lu babo lann aḥunone, məlle: "Klawu, d omannolxu." Mərre: "E."
249. Məlle: "Ḥa, klawu w ḥuru w ḥzayu, be qay yo hawxa i ḥurmayḏi huyowa ḏ̣aʕif!
250. Toxu, ʕbaru lawġul, ḥzayu, mə kit w mə layt!"
251. Qaymi, ʕəbri, d ḥozən, kanne ann arbʕi nišaṯṯe, arbʕi zlamat bəṯrayye ʕaṣye, ʕaṣən b ḥḏoḏe.
252. Lo hawo kibe roməš hawxa w lo kibe roməš li xaṣrayo.
253. Aṯi, kale kito ḥurma ḥreto. Aṯyo li mḥalto. Ṭəlbo i mḥalto, məlla: "Xude ki hawulli i mḥalto!"
254. Ḥərre, kanne ʕaṣye b ḥḏoḏe, mərre: "I ḥaru bayto, tax, maxlaṣlan!" Qayimo hayo ste, ʕaṣyo.
255. Aṯi zlam ḥreno, ṭləble i ʕulbe. Məlle: "Hawulli i ʕulbe." Mərre: "Tux, maxlaṣlan, d obinalux i ʕulbe!"
256. I naqqa d aṯi, d gəšle appe, hiye ste ʕaṣi.
257. Hiye ʕaṣi, ḥəngi aṯi zor aʕle, mʕaraṭle.
258. Mʕaraṭle, nafəq ḥəmṣo mu tarʕo d ṭize.
259. U diko ste, aṯi, lqiṭole. I naqqa d lqiṭole lu diko, ʕaṣi u diko stene. U nəklayḏe tamo.
260. Kale u diko rabrab dač čangatayḏe, komər "rab rab rab rab rab rab" bu zlam ḥaroyo.
261. Kale, kale bu zlam ḥaroyo.
262. Aṯən, ḥərre: "Haṯe mən hatika yo? Haṯe mən bahdala yo, haṯe? Mən hawi?"
263. Omər: "Ḥuru, ya ḥaru bote! Ḥzayu, be məs səmme w mən ṭralle, mən fʕəlle harke!"
264. "E, baʕ annaqqa, məs saymina?" Omər: "Annaqqa ʕiš diḏi yo, klawu!"
265. Qoyəm hedika, loṭəš u sayfayḏe ṭowo, məlle: "Hat diko, qay aṯat?"
266. Məlle: "Ašər, ono nafšo ḥaṭayto wa, ḥzeli i ḥəmṣo b ṭizi tano du gizir." — yaʕni du baxči di qriṯo — "mḥeli u nəklayḏi ebe, ʕaṣino."
267. Məlle: "Hat bardəm, izux!" — bardəm yaʕni marfeli — marfele.
268. Məlle: "Hat, gizir qay hawxa?" Məlle: "Ono ste haymən aṯino, ḥzeli, ʕaṣye b ḥḏoḏe, mərre: "Tux, maxlaṣlan, gdobinalux i ʕulbe. Ono ste omanno, gmaxlaṣnalle, ʕaṣino."
269. Məlle: "Hat ste zux bardəm! E, hat, i ḥurma qay hawxa ʕaṣat hat ste harke?"
270. Əmmo: "Ašər, ono ste aṯyono, ṭləbli i mḥalto w annaqqa mərre: "Tax, maxlaṣlan, gdobinalax i mḥalto! Aṯyono, d maxləṣanne, ono ste ʕaṣyono appe."
271. Məlle: "Hat ste bardəm, de zax!" Azzala hayo ste, marfyole.
272. Məlle lu zlam, məlle: "Hat mə kosaymat harke?" Məlle: "Ašər, lo koḏaʕno."
273. Hedika mḥaləq u sayfo b qarʕe, qṭəʕle qarʕe tawo w qarʕe di žənəke, d kətwa b qamayte.
274. Lə gmakuno rišayxu: qṭəʕle qarʕe da tmoni, dann arbʕi dostin w dann arbʕi niše.
275. W qrele lann arbʕi aḥunonayḏe w lu babo. Məlle: "Toxu, ya d kəttatu benamus w namus layt b qarʕayxu!" Qṭəʕle qarʕe dann arbʕiyanək ste.
276. Fayiši hiey w i aṯto lḥuḏe. Məle: "Ḥurma! Ḥaru bayto! Qay u qaṣawo hawxa səmme b qarʕax, lo maqəllaxli?"
277. Məlla: "Mə gmaqəllalux? Kale kaḏiʕat w ksəmlux, xəd abiʕat."
278. Amṭele kulav, maləfle i ḥurmayḏe bu kulavawo, ġalabe mašiġole b maye šaḥine, b ṣafono, malifole bu kulavawo w mandrole hawxa šawʕo garrat, xəd ḥa soyəm u kulav.
279. W maqimole šawʕo yawme b gawe du kulav, kobela muklone basime bi qurniṯo du bayto.
280. Nayəḥla li žənəke stene.
281. W towituli saġ, aḥ ḥaḏ̣ire! Kamilo i čiroke.

======
Ritter: 059. G_An Der Knabe und die gelben Schlagen.txt
001. Kətwa tre zlamat aḥunone. W ḥa mənne u ḥakəm di walaye, u ḥa faqiro we.
002. An niše da tre tavda ṭʕini.
003. Lu ḥakəm məlle, lu aḥunayḏe məlle: "An niše da tretayna kanne ṭʕine.
004. Bu soz d aloho l ayna ḥa, dowele barṯo w lu ḥreno abro, gdobina i barṯo lu kuruko."
005. Hawi l du faqiro. Hawila abro w lu ḥakəm hawile barṯo.
006. Azze waxt bi ḥolo, šato tarte.
007. U faqiro w i aṯtayḏe mayiṯi, fayəš u abraṯṯe yatumo.
008. Azzele šeṯ šwaʕ əšne ḥrene bi ḥolo.
009. Yaru u zʕuro, maḥatte ruʕyo daṣ ṣafure.
010. Kəzzele qəm daṣ ṣafurayḏe.
011. U ḥa yawmo m day yawmoṯo d aloho kale bu ṭuro ʕal qarʕe d kefo yatiwo.
012. Ḥzele mine laltaḥ: nafəq tarte kurfe šaʕuṯe ġalabe šafire, qayimi, məštaʕalle ʕam ḥḏoḏe, kibe tarte tloṯ saʕat.
013. I ḥḏo čiko disa bu naqwo w l ḥḏo mṣalable u tarʕo u tarʕo du naqwo quma w azze bu ṭuro.
014. Bəṯr b šawṭo ḥzele lu zʕurano, kaṯi kurfo kumto ġalabe pise w ḥaṣa kule mšaqšəqo w twəlla u ṣlibo du naqwawo w nafiqo i kurfo šafərtayo, məštaʕele ʕam i kurfo pise du ḥaṣo mšaqšaqtayo.
015. Hano, u zʕuro, ḥəngi d l azze b gawe, məlle li kurfo šaʕəṯtayo:
016. "Tfu aʕlax! Ya ḥaywane hiroḏiye, d qṭəʕlax qarʕe d Yuḥanon u Maʕməḏono!
017. Aydarbo ṭrelax u ḥawro layəqawo diḏax w kməštaʕat ʕam u mede pisano w ḥaṣe daṣ ṣalḥani?"
018. I kurfayo ʕam u mamro, d məlle lu zʕuro, qḥiro ġalabe.
019. Qayimo, barimo, barimo ḥeḏər ruḥa šawʕo dawre, əmmo "palaq", biṭo w mayiṯo.
020. Qoyəm u zʕuro, moḥe aṣ ṣafurayḏe b ḥḏoḏe w oṯe lu bayto.
021. I kurfayo, d azzela bu ṭuro, aṯyo, ḥzela i ḥawrayḏa, kala biṭo w mayiṯo, əmmo: "Kit w layt, u zʕurawo, u ruʕyo, daṣ ṣafure qṭile i ḥawrayḏi."
022. Qayimo i kurfayo bəṯre du ruʕyawo daṣ ṣafure, aṯyo lu baytayḏe, čiko bi tarwande du tarʕo.
023. I kurfaṯe məlla: "Gəmṣanṭono ʕal u zʕurano. Adaywma u mede, d ḥzele bu ṭuro, gmaḥkele." Maṣəṯla aʕle.
024. U zʕuro ste ḥwele aṣ ṣafurayḏe li koze w aṯi lawġul, qšəʕle ag gurwe w ač čwerəxayḏe, amṭallalle ḥšamto, maḥšamle.
025. Bəṯr m ḥšamto məlle li ǧivate: "Itoxu adyawma, ḥzeli mede ʕuǧbo."
026. Mərre: "De məṯ hat w u mede, d ḥzelux! Mayṯat, kačal mʕarṭono!"
027. Məlle: "Mi ḥaṣe babayxu! Klawu, gmaḥkeno!" Mərre: "Bavo, de maḥkay!"
028. Məlle: "Azzino lu qatorawho u rabo du Maṣnaʕ, ḥzeli, d nafəq tarte kurfe šaʕuṯe ġalabe šafire.
029. Məštaʕalle kibe tarte saʕat, bəṯr i ḥḏo mənne čiko bu naqwayḏa w i ḥreto mṣalabla u tarʕo quma w azzala bu ṭuro.
030. Bəṯr b šawṭo ḥzeli, kaṯi kurfo kumto ġalabe pise, kula ḥaṣa ṣalḥe.
031. W ftəḥla u ṣelobawo m qum du tarʕawo w nafiqo disa i kurfo šafərtayo mu naqwo, məštaʕele ʕam i kurfo kumto pisayo.
032. Ono stene ḥəngi l azze b gawi, məlli: "Tfu aʕlax, ya ḥaywane hiruḏiye, d qṭəʕlax qarʕe d Yuḥanon u Maʕməḏono!
033. Aydarbo ṭrelax mi kurfo spahiyayo w aṯat, məštaʕelax ʕam i pisaṯi!"
034. Omər: "Ḥzeli i kurfayo barimo əšto, šawʕo dawre w biṭo, mayiṯo.
035. Qayəmno, amṭeli aṣ ṣafurayḏi w aṯino lu bayto.
036. Əmmi: "Mayṯat hat w ad duglayḏux!"
037. Məlle w lo mašərre mine.
038. Qayəm deri yawmo disa, azze l tamo, azzele disa lu qatorayḏe u rabo du Maṣnaʕ.
039. Yatu tamo, nafiqo i kurfo šaʕəṯtayo, maləfla ruḥa ʕal u qatoro hawir du zʕuro.
040. Məllale: "Ya zʕuro, mən ḥaq kətwaylux, d qəṭlat i ḥurmayḏi?"
041. Məlle: "Kyomenolux b aloho, d lo eli qṭili i ḥurmayḏux! I naqla d məštaʕalxu hatu w d maḥṣelux u tarʕo quma w azzux bu ṭuro, bəṯr minux ḥzeli kurfo kəmto ġalabe pise, ftəḥla i ṣaləbtayo, d mṣalablux, w qayimo, məštaʕela ʕam i kurfo pisayo.
042. Ono ste ḥəngi d l azze b gawe omanno: "Tfu aʕlax ḥaywane hiroḏiye, d qṭəʕlux qarʕe d Yuḥanon u Maʕməḏono! Ṭrelax u xort šafiro u layəqawo w aṯat, məštaʕelax ʕam hano!"
043. Ono, me d məlli hawxa, ḥzeli, barimo əšto dawre, biṭo w mayiṯo."
044. Li kurfo məlla: "Ya zʕuro, madam latlux haž mina, elux lo qṭilolux, amṭay, groyaqno b femux!"
045. Məlle: "Lo, yabo, mə lazəm yo?
046. D rayqət b femi, gmoyaṯno!"
047. Məlla: "Kyomenolux b aloho, lə gmayṯat!"
048. W qayəm, daməx qum di ḥayye w rəqla b feme.
049. I naqqa d rəqla b feme, yaləf bal lišone da ḥyewən, d kətne bi arʕo kulle.
050. Li kurfo məlla lu zʕuro: "Uʕdo d qoreno lak kurfe di arʕo kulle, i kurfayo gdəḏʕatla?"
051. Məlle: "Lo yabo! D oṯən ak kurfe di arʕo kulle, gdəxlili!"
052. Məllale: "Lo zayʕat! Lo kəxlilux!"
053. Li kurfo mašraqla, aṯən ak kurfe šaʕuṯe di arʕo kulle.
054. Məlla: "Latyo bayn tani?" Məlle: "Lo."
055. Naqla ḥreto mašraqla, aṯən ak kurfe ḥewore.
056. Naqla ḥreto mašraqla, aṯən ak kurfe kome.
057. Məlla: "Latyo bayn tani?" Məlle: "Lo."
058. Li kurfo šaʕəṯtayo məlla lak kurfe: "Lə fayəš kurfo, d l aṯi?"
059. Mərre: "Fayəš ḥa, kale bu sərtawho di Bani Marame, sowo, laybe oṯe."
060. Məlle: "Izoxu, amṭawulle!"
061. Azzehən šwaʕ tmone kurfe, amṭalle.
062. Heš me lugab ḥzele lu zʕuro omər: "Hawo yo!"
063. Qayəm u rabo dak kurfe, qṭilole, simole parčayat i kurfayo w fliġole ʕal ak kurfe, axəllalle w hule amro lak kurfanək kulle, kul ḥḏo azza l dukṯa.
064. I kurfo məlla lu zʕuro: "De, zux annaqqa lu baytayḏux! U mede, d hulilux, basluxyo, hul d kəttat saġ."
065. Qayəm u zʕuro, aṯi lu bayto, u ʕammawo diḏe, u ḥakəm di walaye, qayəm, hule i nuxratayḏe l ḥreno.
066. Lu zʕuro mlaʕele bu ʕammayḏe, məlle: "Kobaʕno, d l obat i nuxratayḏi l ḥreno. I mdagaltayḏi yo.
067. Elux w l babi mdagalxullan ʕam ḥḏoḏe."
068. Məlle: "De, məṯ, kačal, kalbo ḥaram!"
069. U zʕuro omər: "Hala aloho rabo yo!"
070. Bəṯr azze kmo yawme bi ḥolo, qayimi, aṯən u xel di kačke, d mḥawlila.
071. I naqqa d əbʕi, d məfqi i kalo, hənne maḥatte iḏayye ʕal femayye, d mhalhəli, w hənne ftəḥḥe iḏoṯayye, d mfaqṣi.
072. Hənne ste mədde li kalo, maḥatte raġla bi rkebiye, abiʕi, d marwəxila, hano, u zʕuro kačal, omər: "Bəzdəm!"
073. I naqqa d məlle "bəzdəm", kulle fayiši maṣre b dukṯayye.
074. Mərre l ḥḏoḏe: "Hano l mane səmle hawxa?" Mərre: "Alo lu kačal." Mərre: "Tux, kačal, maxlaṣlan!″
075. U kačal məlle: "Alo, mayṯitu, fayšitu! I nuxratayḏi yo! Mayṯutu w fayšitu! D l obitulliyo, lə kšorenolxu."
076. Mərre: "Bavo, gdobinaluxyo."
077. Məlle: "Ono ste marfeli hatu."
078. Me d ḥərre, faliti, mərre: "Ṭro moyəṯ u kačal, mən əḥre gdoxəl! Marwexu i kalo, ṭrawu mine! Moyəṯ kalbo natino!"
079. I naqqa d marwəxalla, disa omər: "Bəzdəm!" Kulle disa maṣri (+det).
080. Disa mlaʕalle ebe, tloṯ kore ḥrene šralle w maṣrile.
081. Taliye ḥərre, baṭəlto yo aʕme.
082. Mərre l ḥḏoḏe: "Bavo, i nxiraytayḏe yo, hawulleyo!" W daʕiri u qa du xelawo w huwwalleyo.
083. Fayiši waxt ġalabe ʕam ḥḏoḏe.
084. Hawi d mayəṯ u ḥakəm di walaye w i aṯto yaʕni u ḥəmyono, i ḥmoṯo.
085. Fayiši hiye w i aṯto bəlḥuḏe.
086. U ḥa yawmo may yawmoṯo d aloho hiye w i aṯto marfalle aq qarqure qum da ʕwone, d mənqənne.
087. Kətwulle qarquro ṣaqaṭ.
088. I naqqa d marfanwo aq qarqure qum da ʕwone, u qarqurano u ṣaqaṭ roḥatwo w mṣaʕarwo, omarwo: "Nakno i emo, d noyək emi!"
089. U zʕuro fohamwo i ǧġaliye du qarqurano w goḥaxwo.
090. I aṯto mdamro w kəmmole: "Qay kogəḥxat? Əllah gdəmmatli, qay yo!"
091. Hiye məllela: "Mə ḥorawlax, ya aṯto?"
092. Məlla: "Alo, d l əmmatli, haṯe mən yo, ono lo kuyallux aṯto!"
093. U diko šaməʕ, i aṯto, u gawro d kəmmi hawxa ʕam ḥḏoḏe, məlle: "Wawayle aʕlux, ya zlam!
094. Ono, ḥur ebi! Kətli arbʕi. Ḥzay vega qul ʕaynux! Arbʕi kore gmanḥatnanne w gmosaqnanne mu lis w hat, ḥḏo ḥurmayo lo qədrat aʕla!"
095. Me d lu diko məllele, qayəm, mədle li aṯto w maṣrola bi stune du bayto.
096. W mədlele sawyo d nargo ṭowo, mḥarkašle aʕla bu mḥoyo, hul d mayiṯo.
097. Hawxa tayimo i ḥadduṯe.

======
Ritter: 060. Ḥ_Kf Die Beiden Skändär.txt
001. Kətwo latwa, ṭaw m aloho d bi šmayo latwa.
002. Kətwo bi walaye du Yaman ḥa ḥakəm d kətwayle aṯto, naʕime latwayle.
003. U ḥakəmano ġalabe zlam zangin wa.
004. Ḥa yawmo may yawme d aloho aṯi ḥa darweš lu baytayḏe.
005. Ḥəlle bu ḥakəmano, d latle naʕime, məlle: “Qay latlux naʕime?”
006. Məlle: “L aloho luleli. W bəṯr me d moyaṯno, lə gḏaʕno, u malano diḏi l ma gfoyəš.”
007. Komər qayəm, lu darwešawo mofaqle tre ḥabuše, hule ḥa ele, u ḥa li aṯto, omər məlle: “Axulənne!”
008. Axəlle, l aloho hawxa səmle, bat təšʕo yarḥe hulalle abro.
009. Maḥatte əšme du zʕurawo Skandar.
010. Skandar me d hawi abre d šato tarte, Skandar yaləf b lišone daḥ ḥayewən w daṭ ṭayre stine.
011. Me d yaləf lišone daṭ ṭayre w daḥ ḥayewən stine, komər ḥa yawmo kətwo tarte yawne, ḥa ner u ḥḏo me, gawro w aṯto wayne l ḥḏoḏe.
012. Azzehən, maḥatte u qenaṯṯe bu zozan, w mfaraxxe af farxaṯṯe.
013. Aṯi maṭro mu zozan w maḥrawle u qenaṯṯe.
014. Bdalle, səmme qeno ḥreno, w səmme faruxe. Hul d hawən af faruxaṯṯe, aḥ ḥawronaṯṯe maftalle foṯayye lu garmiyan d oṯən li barriye. Fayiši hənnək bəlḥuḏe tamo.
015. Komər lu gawro məllela li aṯto: “Ḥurma, aḥ ḥawronayḏan kulle naḥiti l ag garmiyanat, lazəm ḥa minan d əzzeyo soyamlan qeno, d mḥayḏ̣allan dukṯo. Yoqsa aḥna d fayšina harke, gədfayšina d lo dukṯo bag garmiyanat.”
016. Komər li aṯto məllale lu gawro: “Flan kas! Kəbʕat hat, gəzzux, w ono kfayšono, w kəbʕat, ono gəzzino, ksaymono qeno, hat hwalle moro lan naʕimayḏan.
017. Komər lu gawro məlle: “Ḥurma, hat izax ʕam aḥ ḥawrone, w ono kfoyašno harke ʕal an naʕimayḏan, ksayminanne more.”
018. I ḥurma aṯyo ʕam aḥ ḥawrone, w hiye fayəš tamo w mrabele ač čelikatayḏe.
019. Bəṯr b waxt zaman, me d aṯən l fyoro, fayiri, aṯən l dukṯayye.
020. Li ḥurma stine səmlala qeno, ṣabr diḏa l aṯi d lo gawro. Qayəm šqilala gawro.
021. I yawnaṯe, me d aṯyo, ḥzelala gawro, aṯi u gawrayḏa məlle: “Qay yo, ḥurma, šqilax gawro?”
022. Ela məlla: “Ono šqili gawro, l aṯi qəm diḏi d fayšono hawxa.”
023. Komər a tre mǧadalle mqatalle ʕam ḥḏoḏe. Məqqa d kito yawmo, arbaʕ saʕat, ḥamməš saʕat, a tre yawnani kəmqatli,
024. Hawo komər: “I aṯtayḏi yo”. Hawo komər: “I aṯtayḏi yo”,
025. Hul d kobəṭli. Komaṣawʕi ḥḏoḏe bu admo w qṭəlle ḥḏoḏe.
026. I ḥarayto mərre: “Ḥayra! Čara laṯe latla. Kito ḥakəm bi walayaṯe du Yaman, lazəm d əzzano li walayaṯe d qoṭəʕ i šariʕayḏan, ənkan eli gfərḏ̣o, aw elux gədfərḏ̣o.”
027. Komər u ḥakəm, yatiwo yo bu məǧləsayḏe. Bəṯr me d koqoyəm u məǧləs kule me gabe, w kulle an noše kəzzehən, kofoyəš hiye bəlḥuḏe.
028. Gdoṯən a tlaṯ yawnani, an ner w hayo i me, gmaḥti bu šubbak.
029. Komər gməǧġoli a tlaṯ yawnani. Konofəl ġuttaġut aʕlayye, koməǧġoli b lišone d ruḥayye.
030. U ḥakəmano məqdar d tloṯo yarḥe komaṣəṯ aʕlayye, kosoyəm lə ksoyəm mede, lə kfohəm mənne, u mamraṯṯe mən yo.
031. Komər qayəm u ḥakəm, ḥa yawmo may yawme d aloho, komaṣəṯ aʕlayye, w naqqa aṯi u zʕurayḏe stine, kaleyo gabe.
032. Komər u zʕuro me d ḥzele, u babo kal komaṣət aʕlayye w kale ṭayro qəm feme du šubbak, komər u ṭayrano: “Kət yawmo u zʕurano ktowe rabo, u babayḏe gədmaḥət maye ʕal iḏoṯe w i emayḏe gədxədmole.”
033. Komər u zʕuro gaḥəx, məlle: “Təšbəḥto l aloho! Ono hawxa zʕuro naʕimo, w aydarbo gədmaḥət maye babi w emi ʕal iḏoṯi w gədxədmili?” — gaḥəx.
034. Komər me d gaḥəx, u babayḏe ʕayəqle, məlle: “Demak ki zʕuro hawxa naʕimo, abre d tarte əšne, m adyawma ko goḥəx aʕli w ʕal i emo! Lazəm d qoṭanno u zʕurano”.
035. Li emo məqqaṣ d mətraǧela mu gawrayḏa. Səmla lo səmla, čara lawi mine.
036. U ḥakəm: “Illah”, — məlle, — “gqoṭanno u zʕurano.”
037. Komər lu babayḏe məlle: “Madam ki ḥurma lə kmaqablat d qoṭanne, hič olmassa, ksoyamne sanduqo me zafto, gmarfene bam maye.”
038. Komər ʕal haṯe i emayḏe raḏ̣yo. E, w səmmalle sanduqo me zafto, w maḥatte u zʕuro bu sanduqo w mqapaṭṭe aʕle, maḥattalle muklone b gawe w marfalle bu baḥar di walaye du Yaman.
039. U baḥar mḥalle laš šalqat aʕle, w naḥət bayn am maye mṭawṭəḥ, aṯi li walaye d Buġdid.
040. Naḥiti a mṣaydone lan nune d ṣaydi nune.
041. Komər l ḥa mṣaydono, zlam faqiro, d kətwayle əšto abne, naḥət l qəm feme dam mayani w ḥzele: kal kaṯi sanduqo.
042. “E”, — məlle, — “ono zlam faqiro wayno.
043. W aloho lə mtaraswayli naṣib ġalabe. Škur mine d aloho, kal kaṯili našib b gawe dam mayani. Balki nafəl me tiǧar, me noše, dahwo yo, be mən yo?” 
044. Azze l qamuṯe. 
045. Azzeyo, mḥayṣele u sanduqano, w ftəḥle gawe du sanduqo, ḥəlle: ga kaleyo zʕuro xd u zaġluġo du dahwo, šafiro yo, zaġluġo du dahwo.
046. Omər, məlle: “Škur mine d aloho! Naʕime əšmo kətwayli, l aloho mtarasleli hano stine.
047. Bəṯr me d aṯi u zʕurano, w hawilan yo abro...” Qayəm grəšle b barṣawle w grəšle b barṣawla di aṯto d ruḥe. Hawi u zʕuraṯṯe.
048. Komər u zʕurano koməštaʕe bayn an naʕime, w koḥoyər u babayḏe w i emayḏe ebe, ḥaqiqat zʕuro ġalabe nahiro yo.
049. U waziro du šultono stine d Buġdid kale u baytayḏe ʕəl me du faqirano.
050. Komər me d ḥzele u zʕurano yawmo, tre, tloṯo, hamšo koməštaʕe bayn an naʕime, məštahele. Qrelele lu faqirawo məlle: “Faqir!” Məlle: “Ha!” Məlle: “U zʕurawo d koməštaʕe bayn an naʕimaṯxu, d man yo u zʕurawo?”
051. Məlle: “Howe u greʕayḏux ašər u zʕurayḏi yo.”
052. “E”, — məlle, — “paki! Ono u waziro no, w haqqaṣ əšne ono harke no.”
053. Məqqaṣ di aṯtayḏux d ṭʕino w d hawila abro aw barṯo, šaməʕno.
054. ʕAǧayib i aṯtayḏux d ṭʕino bu abrano w d hawilux abro, w lo šamiʕina ono w i ḥurmayḏi.
055. Dugle kəmdaglat, u zʕurano gnowo gnulux.
056. Ya gdəmmatli d man yo u zʕuro, ya gədqoṭaʕno qarʕux!”
057. Komər lu faqiro məlle: “Ya u wazirayḏi! Kosamno bi heviye minux: mityaqnat, u zʕurano u abrayḏi yo.”
058. Məlle: “Imkan layto. Adlalyo itux l gabayna!”
059. Komər qayəm ʕaṣriye, u faqiro azzeyo l gabayye. Səmmanne ḥṣamto, u mede d kətwa naṣib axile. B lalyo məllele: “Amalli i qaḍiye du zʕurano, u zʕuro d man you!”
060. “E”, — məlle, — “mə gdomannux, ya u wazirayḏi? Ono zlam faqiro wayno.
061. Əzzawayli lu ṣaydo d mosakni nune d samno i idarayḏi w dan naʕimayḏi.
062. Ḥa yawmo may yawme d aloho naḥətno qəm am maye w ḥzeli u sanduqano kal koṯe ʕal foṯe dam maye.
063. Naḥətno w msəkli. Amṭeli lu bayto ftəḥli, ḥzeli kale u zʕurano d kətyo šafiro xd u zaġluġo du dahwo.
064. Qayəmno, grəšli b barṣawli w li aṯtayḏi ste grəšla b barṣaula, səmlan u abrayḏan.
065. Ašər, man yo, u abro d man yo, lə gḏaʕno, koḏaʕno d bam maye zbəṭli.”
066. “E”, — məlle, — “mədlux alfo lirat d dahwo! Eli w li aṯtayḏi latlan naʕime, kobaʕno du zʕurano d obatli ṭrowe šani!”
067. Komər qayəm šqile u zʕuro b alfo lirat d dahwo, u faqiro ste maġnele, w hiye ste hawi b abro.
068. Gdoṯina annaqqa l gab u ḥakəmano di walaye d Buġdid.
069. U ḥakəmano stine w u məǧləsayḏe hawxa yo, a tlaṯ yawnanək koṯən l gabe.
070. Koməǧġoli məqdar di tloṯo yarḥe b lalyo w b imomo, u ḥakəmano lə gḏaʕ mən kəmmi.
071. Komər ḥa yawmo, məlle lu məǧləsayḏe: “Adyawma lə kwe d əzzoxu!
072. Gyətwutu harke, kətlan masale, aṣiṯu aʕla!”
073. Komər fayiši, yatiwi bu məǧləs, ḥərre aṯin a tlaṯ yawnanək, maḥatte bu šubbak, koməǧġoli šan ruḥayye.
074. Lišono farisi yo? Səryoyo yo? ʕArabi yo? B lišono daḥ ḥayewən day yawne,
75 Xd uʕdo koməǧġoli, bu ḥaḍər.
076. Məlle: “Ya gməfquṭəlli i štaġalyaṯe mə kəmmi w u dardaṯṯe mən yo, wayaxud gədqoṭaʕno qarʕe d kulxu.”
077. Komər l qəsəm mərre: “Haṯe, lazəm aʕ ʕulama d məfqila, ma kṯowaṯṯe, w i falsafa məfqola.”
078. W mi xaṣraṯe w laṯe kula maḥtalle b qḏole du waziro mərre: “U waziro u rabo d kulan yo. U waziro d l oḏəʕ haṯe, aḥna m ayko gməfqinala? U waziro lazəm d mofaqla.”.
079. Komər lu ḥakəmano məlle: “Ya u wazirayḏi m uʕdo hul tloṯo yawme i masalaṯe koməfqatla mofeqa, lə kməfqatla gədqoṭaʕno qarʕux.”
080. Komər u waziro, ayko gmofaqla? Latyo lo filifuso w lo Barʕabri, w lo qaroyo di falsafaṯe, m ayko koḏəʕ?
081. Komər aṯi mġammo lu bayto.
082. Kul lalyo, d oṯewa u waziro lu bayto, maḥatwa skekir w ḥabuše w fekiye b kisone laǧan u zʕuro.
083. U zʕuro noḥatwa l qamuṯe, u waziro moyadwayle ṭoʕanwayle maslaqwayle l malʕal.
084. Komər u yawmawo aṯi u waziro lu bayto, lo skekir šqilele, w lo ḥabuše šqilele, w lo mədle lu zʕuro tʕəlle,
085. W yasəq l malʕal, yatu ʕal dukṯe. Li aṯto mqadamlale muklo w qaḥwa, səmla lo səmla, lo xile lo štele.
086. W b lalyo w b imomo mġammo yo, bu ftakarano diḏe d lu ḥakəm hulele yo, mu sabab di tloṯo yawme gədqoṭele.
087. Komər u abrayḏe w i aṯtayḏe kəmmile: “Kosaymina bi heviye minux d əxlat muklo!”
088. Komər: “Riši kokoyu, laybi.” U lalyawo daməx hul ṣafro, lo xile lo štele.
089. Ṣafro qayəm aṯi l gab u šulṭono. Lu šulṭono məlle: “Ha, mə fhəmlux?” Məlle: “Ašər, mede lo mofaqli mina.”
090. Məlle: “Ḥər! fašlux tre yawme, bəṯr m tre yawme gədmaytat.”
091. Komər u yawmawo disane hawi qum ʕaṣriye, me d hawi payṭoz, ad dayrat, aṯi disa lu bayto, lo šqile aʕme lo ḥabuše, w lo pərṭaqanat w lo mozat w lo səkkar w lo mede. W lo mədle lu zʕuro lo mosaqle l malʕal.
092. Komər disane maḥatte i ḥšamto qume, səmme lo səmme d oxəl, u wazirano muklo l axile.
093. Komər u yawmo da tloṯo, disa azzeyo, lu šulṭono məllele: “Ha! Ya u wazirayḏi, fašlux adyawma, gədməqṭolat.”
094. Komər azzeyo, fayəš hul d aṯən ay yawnanək ǧġili, səmle lo səmle, məqqa d komaṣət aʕlayye mede lə kfohəm, lə gḏaʕ mə kəmmi.
095. Komər bəṯr aṯi lu bayto, disa lə šqile lo səkkar, w lo qaḍame, w lo ḥabuše w lo pərṭaqanat w lo mozat, w lo mədle lu zʕuro w lo mosaqle l malʕal.
096. Komər b ʕaṣriye lu zʕuro w li emo, a tre bdalle lu baxyo w mərre: “Amallan, ḥawal diḏux mən yo? ʕAl mən kosaymat məṭalat? Hani tloṯo yawme muklo l axilux!”
097. “E”, — məlle, — “mən omannalxu? faḥeləlli, mu sabab d ramḥəl gədqəṭlili, gədmoyaṯno.”
098. “E, halbat ʕal mən yo?”
099. Omər: “Kito tlaṯ yawne, hani tloṯo yarḥe koṯən lu diwan du šulṭono koməǧġoli, w lo kəḏʕina mə kəmmi.
100. U šulṭono komalli komər: ya gməfqat i štaġaliyaṯṯe ya gqoṭaʕno qarʕux. W ono ste lə gḏaʕno mən yo, ramḥəl gədqoṭəʕ qarʕi.”
101. Komər lu zʕuro məlle: “Yabo! Hat aḥšam, w lo ḥarulux!
102. Ramḥəl obeli ʕam ruḥux! Mə d koməǧġoli fardan fardan, xabro b xabro, gdomannux yo.”
103. “Abro, haṯe minux?” — Omər məlle: “Lo ḥarulux babo! Ono i štaġaliyaṯe kula gdomannux yo.”
104. Komər qayəm bi fṣiḥuṯo, u babo w i emo, u zʕuro axəlle, mašəġle iḏe w foṯe,
105. Mṭalle i qaḥwayḏe, štele, w daməx.
106. Ṣafro šavaqqe, səmme i qroṭnaṯṯe maqraṭṭe, w aṯi li dayrayḏe.
107. Mədle lu zʕuro, maḥatle taḥt u kurkayḏe.
108. Komər fayiši hul fəlge d yawmo, d aṯən ay yawnanək, maḥatte tamo kal koməǧġoli,
109. Xabro b xabro, u zʕuro, komalla i ḥkeyaṯe lu babo.
110. Komər: “Tre mənne aṯto w gawro wayne. Yasiqi ʕam aḥ ḥawronaṯṯe azzehən lu zozan, səmmanne qeno tamo.
111. U qenaṯṯe, aṯi maṭro w li hawa maḥrawla, hul d səmme qeno ḥreno. W lədde beʕe w mfaraxxe faruxe.
112. Aḥ ḥawronaṯṯe hawən kar, af farxaṯṯe rawən, hawən rabe, maftalle foṯayye laf i barriye.
113. Komər lu gawro li aṯto məlle: paki, aḥna d fayšina a tretayna harke, bi barriye gməski i dukṯo, aḥna dukṯo lə kfašlan.
114. Lazəm ḥa minan d foyəš harke, w u ḥreno əzzeyo li barriye, soyamlan dukṯo.
115. Qayimo i aṯtayḏe, aṯyo ʕam aḥ ḥawrone li barriye səmlala qeno tamo.
116. W hiye kowe moro bu zozan laf farxayḏe. 
117. Ṣabr l aṯila li ḥurma, ʕaṣro yawme, ḥamšaḥṣar yawme d lo gawro, qayəm ḥzelala gawro. 
118. Hul hawo ste d hawən af farxayḏe rabe, w naḥət li barriye ḥəlle: ga kal kətla gawro.
119. E, ġira wa l azza b gawe, hiye w hano komqatli,
120. Hawo komər i aṯtayḏi yo, w hawo komər diḏi yo.
121. W hiya tamhonike komaṣiṯo aʕlayye.
122. Mqatalle, məqdar d šato yo aw šato w fəlge yo, mede lə mṣafalle mina, qṭəlle ḥḏoḏe bu mḥoyo.
123. E, — mərre, — gəzzano, kit ḥakəm bi walayaṯe d Buġdid, gnəḥtina l gabe. W tro qoṭaʕ i šariʕayḏan aw eli kfərḏ̣o aw elux kfərḏ̣o.
124. Komər a tre, məqdar d tloṯo yarḥe koṯən, i štaġaliyaṯṯe haṯe yo.”
125. U zʕuro komalle lu waziro w u waziro komər i štaġalyaṯe lu šulṭono.
126. Komər u šulṭono, komalle lu waziro: “Ya u wazirayḏi! Hat, man məllelux i štaġalyaṯe d kətne ay yawnani aṯto w gawro hawxa?
127. Madamki hawxa yo, i aṯto kofərḏ̣o lu gawro qamoyo.
128. Faqat waʕd konofəl ʕal i ruḥayḏi: kəmmatli u zʕurano d man yo, amalli. Lo kəmmatli gqoṭaʕno qarʕux.
129. Komər lu waziro məllele: “Ya u šulṭonayḏi! Baḥ ḥayayḏux koyomeno, u zʕurayḏi yo.”
130. “E”, — omər məllele: “Hat u wazirayḏi, w ono u šulṭono. Aydarbo i aṯtayḏux məṭʕono w ono lo šomaʕno d ṭʕino aw d howelux abro,
131. I mamlake kula lo məfṣoḥo aʕmux? 
132. ʕAl d kəthat zlam qšiʕoyo, naʕime latlux!
133. U zʕurano, muḥaqqaq šqilux me noše faqire aw səmlux taʕdaye aʕlayye wayaxud qṭilux noše, w zʕurano ya gnowo gnulux.
134. Amalli be d man yo!”
135. “Aman, ǧar bar, u zʕurayḏi yo!”
136. Omər: “Imkan layto, dugle yo.”
137. “E”, — omər, — “mə gdomannux? Kito haymen l ḥa ǧiran diḏi faqiro, ḥzele bam maye, oṯewa ʕal am maye.”
138. “E, b məqqa šqilux mine?” Məlle: “Šqili b alfo lirat d dahwo.”
139. Məlle: “Mədlux tloṯ alfo lirat d dahwo ṭrowe u zʕuro šani! U zʕurano laǧani kmaləq.”
140. Komər šqile u zʕuro, əšme Skandar yo, mu waziro, səmle u abro d ruḥe. 
141. Azzeyo šato, tarte eba, u zʕuro yaru, maḥatle qəm u maktab.
142. U šulṭonano kətle barṯo, i barṯayḏe stine xoṯe bu ʕəmro yo.
143. “E”, — məlle, — “madamki u zʕurano hay hawi šani, hiye w i barṯayḏi kəzzehən lu maktab, hama gdobeno i barṯayḏi stine lu zʕurano.
144. Ham u abrayḏi, ham ṭrowe u ḥaṯnayḏi!”
145. Komər u zʕuro kəzzeyo lu maktab. Me d kəzzeyo lu maktab w kodoʕər lu bayto, gdoṯe lu madbax gədmobəl u muklo di ḥoṯayḏe, yaʕni di nuxrayṯayḏe, gdəxlo u muklayḏa.
146. W me d mkamela muklo, kmoyəd u muklayḏa gmamṭele gmaslamle laṭ ṭaboxe w gdoṯe gədhorəg bad darsatayḏe w koqore.
147. Kul yawmo, u šuġlayḏe haṯe yo.
148. Komər kito u abro du šah du ʕAǧam. Hawo ste əšme Skandar yo. Bu maktab d Buġdəd koqore.
149. La trani huwwe ḥawruṯo ʕam ḥḏoḏe. Rḥəmme ḥḏoḏe, hawən xd ann aḥunone.
150. W a tre ste košəbhi lə ḥḏoḏe, i qumṯaṯṯe ḥa yo, u wuǧudaṯṯe ḥa yo, nḥirayye ḥa yo, ʕaynayye ḥa yo, təpqi košəbhi l ḥḏoḏe.
151. Komər ḥa yawmo Skandar hano, u abro du malko du Yaman, məlle: “Ya aḥuno!” Məlle: “Ha!” Məlle: “Ono, i dukṯayḏi latyo marke. Ono, u abro du malko du Yaman no. 
152. U babi masule. W babi w emi aṯən l boli.
153. Kozoyaʕno bəṯr mini d lo oṯalle məṭala aʕli w mayṯi w mətkarbi w lə gḏaʕno u malayḏi l ma kfoyəš.
154. Izux, adyawma b dukṯi, ḥur ʕal i kačkaṯe. D mʕaǧbatla, ono w hat aḥunone na, gdobenux yo, w d lə mʕaǧbatla lo ḥəs mini, w lo dang minux!”
155. Komər u zʕuro məlle: “Baʕ lo ono w hat aḥunone na? Hawxa lə kwe.”
156. Maqnaʕle walḥasəl u aḥuno d ruḥe.
157. Azzeyo, mobele u muklo di kačke. I kačke koḥayro ebe:
158. Aǧ ǧulayḏe ne. Koḥayro ebe: qarʕe yo, nḥire yo, i faṣalayḏe yo, faqaṭ u qyomo, u itowayḏe lə kšəbhi l du ḥreno.
159. Me d mkamela u muklayḏa, mədle lu muklo d mofaqle. Li kačke zbəṭla b iḏoṯe məlla: “Amalli hat man hat?”
160. Məlle: “Ono Skandar no. Kul yawmo koṯeno larke.”
161. Məlla: “Xayr! Košəbhatle, faqaṭ u qyomo u itowayḏux latyo diḏe.”
162. “E”, — məlle, — “mə gdomannax? Ono u abro du malko du ʕAǧam no, w hiye u abro du malko du Yaman yo.
163. Ono w hiye aḥunone arqadaš na. Mtarasleli adyawma b dukṯe d ruḥe məlle: izux ḥər ʕal i kačkaṯe! D əbʕatla ṭruyo šanux, ono gəzzino gab emi w babi moṭenanne.
164. ʕAl awxa aṯino adyawma ono b dukṯe. Hat mə kəmmat?”
165. Kəmmo i kačke məlla: “Izux! Ṣafro ṭroṯe hiye larke!”
166. Komər mədle lu muklayḏa mobele maslamle laṭ ṭaboxe.
167. W ṣafro, mtarasle u aḥuno d ruḥe məllele: “Koṭəlbo hat.”
168. Komər Skandar aṯi, i kačke məlla: “Qay yo kəbʕat d əzzux marke?”
169. Məlle: “Kobaʕno d əzzino marke, mu sabab d emi w babi masuwwe, w kozoyaʕno d mayṯi w bəṯr mini abne latte.
170. Ašər d obat daṣṭər diḏi gəzzino laf elayye.”
171. Komər li kačke məlla: “Izux! Aloho howe aʕmux!”
172. Komər qayəm ṭləble xaṭər mu aḥuno d ruḥe w məlle: “Aḥuno, marke w hul lu Yaman arbʕi yawme halxo yo. Ənkan d howe b lalyo w b imomo ʕəsri yawme w ʕəsri lalye yo.
173. Ayna yawmo d ləzmatli d howat məḥteǧ l gabi, itux šayal! Ono əšmi Skandar yo.”
174. Komər qayəm, ṭrele i nxiraytayḏe šan hawo Skandar, u abro du šah du ʕAǧam, w mḥele ʕal u darbo maftele foṯe lu Yaman.
175. Me d maṭi lu Yaman, huwwe xabro lu babayḏe d aṯi u abrayḏux, hawo d mḥalaqlux bam maye.
176. Maḥatle fṣiḥuṯo rabṯo w qralle lam məṭərb w laz zuṭoye, bdalle li nəqqara w li məštuṯo, w darḥal ṭləbballe ḥḏo mi walaye.
177. Gədṭorina hawo bi walaye d Buġdəd, ala d Yaman, gdoṯina l gabano d Buġdəd.
178. Aydarbo qayəm, maftele ḥaṣe d əzzeyo li walaye d Yaman, aṯi hano u malko d Məṣər w mḥalaqle ʕal i walaye d Buġdəd, məlle: “Ya mu xarǧ w barǧ di šwaʕ əšne gdobutəlli, wayaxud mi barṯo du malko gdobutəlli!
179. Maḥatle i walaye b nḥiṣar rabo.
180. Mətfakarre mərre: “Mə saymina? Obina xarǧ w barǧ d šwaʕ əšne, gməqšoʕina. Obina i barṯo du malko stine, kətla nxiroyo.
181. Kətlan šewir gəmšawrina bu zʕurano!”
182. Komər qaymi mšawarre bu zʕuro mərre: “Ya mu ḥarb d saymat aʕmayye, wayaxud d obatte i kačkaṯe, ḥḏo mat tarte!”
183. Komər lu zʕuro məlle: “Bavo, hawəlli muhla arbʕi yawme arbʕi lalye w bəṯr gdobenalxu xabro.
184. Komər qayəm mtarasse lu malko d Məṣər mərre: “Kəbʕina d obatlan arbʕi yawme muhla, bəṯr m arbʕi yawme ya gəmḥarbina aʕmux w ya gdobina xarǧ w barǧ d šwaʕ əšne, wayaxud gdobinalux i kačke, i barṯo du malko.”
185. ʕAl aṯe maqbele lu malkano d Məṣər i štaġaliyaṯe dəṯṯe w qayəm me ʕal i walaye d Buġdəd, hulalle muhla arbʕi yawme. Bəṯr m arbʕi yawme ya gdobəlle u wergo d šwaʕ əšne, wayaxud gəmḥarbi aʕme w ya gdobəlle i barṯo du malko.
186. Qayimi huwwe xabro lu zʕurano, l Skandar, mərre: “Ya gəmḥarbat aʕme, ya gdobatle i nxiraytayḏux.”
187. Lo basəmle d obe i nxirayto d ruḥe, məlle: “Mə soyamno?”
188. Azzeyo mṣawalle bi nxirayto d ruḥe məlle: “Aṯyo i qaḍiyaṯe aʕlayna, koṭəlbi u xarǧ w barǧ d šwaʕ əšne wayaxud d mḥarabno aʕmayye,
189. W ono baḥ ḥayayḏi ʕal səsyo lo rawəxno, w ḥarb lə gḏaʕno mən yo. D rowaxno darḥal gqəṭlili.”
190. “E”, — məlla, — “mə fayda? D howewa Skandar u ḥreno harke, gdəmmowayno: qum izux ḥarab aʕmeyye! — gəmḥarabwa. Amma hiye latyo harke, kəḏʕono hat lə kṯe minux.
191. Bale kit čara. Qum izux alḥaq li walaye du Yaman, ḥzay be lo kəmtarsat Skandar. Hiye ṭroṯe samla faṣal!”
192. Komər qayəm rawəx ʕal u səsyayḏe w maftele foṯe li walaye du Yaman. B lalyo w b imomo mhalaxle. Qunaġ d ʕəsri yawme azzeyo.
193. Azzeyo ḥəlle: ga kala i mištuṯo d Skandar u aḥunayḏe ʕal i arʕo, w komoḥən ʕal i nəqqara w ʕal i dahole w ʕal i zərnae. W mu raqḏo “li emo axila u waldayḏa”.
194. Hule xabro məlle: “Miḥase babayxu amerəlle l Skandar ṭro noḥət!”
195. Mərre: “Warox Skandar bi məštuṯayḏe, adyawma ḥaṯno yo, d šoməʕ hawxa u xabrano minux gədqoṭelux!”
196. “E”, — məlle, — “ameru Skandar aṯi mi walaye d Buġdəd w lo ḥaruxu!”
197. Komər l ḥa azzeyo məlle: “Ya u malkayḏi! Kal kaṯilux aḥuno mi walaye d Buġdəd, kəmmile əšme Skandar. Koqorelux larwal.”
198. Komər aṯi naḥət Skandar me dukṯe, məlle: “Xer yo aḥuno?”
199. Məlle: “Ašər mə xer yo? Mu yawmo d azzux hat mḥalaqle lu malko me Məṣər aʕlayna. Koṭoləb minan u wergo d šwaʕ əšne w ya u ḥarb w ya i barṯo du malko.
200. Lə kqodanno lo d mḥarabno w lo d obən xarǧ w d obeno i kačke stine. Səmluxli yo bala.
201. Səmli qəzd d aloho w bəṯr diḏux. 
202. Ya itux, hawle i kačke, ṭruyo šane, wayaxud ḥarab aʕme, səmla čara!”
203. Komər məlle: “Hat, mədlux laǧ ǧulayḏi di ḥaṯnuṯo, lwaš ene w hat fəš harke, w ono gmaftanno foṯi li walaye d Buġdəd.”
204. Komər ṭrele u aḥunayḏe b dukṯe d ruḥe, malwašlele aǧ ǧule di ḥaṯnuṯo w yasəq hiye l malʕal w hiye maftele foṯe li walaye d Buġdəd.
205. Gədṭorina hawo harke bi walaye d Buġdəd.
206. Kalan uʕdo bu Yaman.
207. U zʕuro mi ʕaṣriye mbaraxle i kačke aʕle.
208. U lalyo qamoyo lo daməx gaba. I kačke fṭiṣo məlla: “Adlalyo lo daməx.”
209. Dertər du lalyo, disa lo daməx, abiʕo d saymo čara lu qaṭlayḏe. “E”, — məlla, — “balki i ʕade l tloṯo lalye.”
210. U lalyo da tloṯo stine, lə mqadamlela. Hula ǧərʕa l ruḥa d fayšo məqdar d arbʕi yawme li heviyayḏe.
211. Bəṯr mann arbʕi yawme hula waʕd l ruḥa, ənkan d lə mqadamla, d maštole samo, qəṭlole.
212. Hənnək kṭorinanne tamo, gdoṯina li walaye d Buġdəd gab Skandar.
213. Skandar baʕ ʕəsri yawme maṭi li walaye d Buġdəd.
214. ʕƏsri ste u aḥuno aṯiwa, hwele arbʕi.
215. W u malko d Məṣər aṯi disa ʕal i walaye, məlle: “Ya u wergi di walaye d šwaʕ əšne gdobutle, wayaxud u ḥarb d saymutle aʕmi, wayaxud i kačke d obutli yo.”
216. Komər li Skandar mqadamle lu məǧləs, məlle: “Ono, d mḥarabno, laybi mḥarabno ʕam ʕaskar haqqaṣ ġalabe. 
217. Taresəlle xabro lu malkano d Məṣər. Hiye ʕarab yo w mu aṣlayḏe rawixo das səsye yo.
218. W ono zlam bažari no. Baḥ ḥayayḏi lo rawəxno ʕal bargəl ste.
219. I kačkaṯe ḥzawu be laǧan man yo,
220. Ṭroṯe hiye noḥət šani lu ḥarb, lu maydan.
221. Ənkan qṭileli, i kačkaṯe huyo brəxto lašane. W ənkan eli qṭili, latle ḥaq d mdaʕe ʕal i kačke, aw ʕal u wergo di šwaʕ əšne.”
222. Komər qanəʕ u məǧləs paṯe w kṯuwwalle maktub lu malkano d Məṣər,
223. Mərre: “Ḥzawu i kačkaṯe, be laǧan man koṭəlbatla, ṭro noḥət hiye lu maydan w mqatal ʕam u zʕurano!
224. Ənkan qṭile, huyo i kačke brixto laǧane, w ənkan lə qṭile, ḥaq latlux aʕla.”
225. Me d mtarassalle u maktub, hano u malko d Məṣər ʕarab yo, komoḥe ʕal ṣadre d ruḥe, komər: gawre aʕli layt bi arʕo d aloho,
226. E”, — məlle, — “zlam bažari b ḥamšo kallat, d qoyəm qəm u abrayḏi w qoṭele, u abrawo diḏi lowe brixo naʕafarim šane!” Məlle “ṭaw maṯe layto.”
227. Manḥatle u abro d ruḥe lu maydan w rawəx ʕal u səsyayḏe w hano stine rawəx ʕal u səsyo w naḥiti l ḥḏoḏe.
228. Bale i kačke yasiqo ʕal qarʕe du quṣro w koḥayro b Skandar.
229. Be aydarbo xəd zlam towe pelawan, hawxa, koborəm w fotəl rador du zʕurano.
230. U zʕuro ste, əšme Ḥasan Čalabi yo. Hawo yo u abro du malko d Məṣər.
231. U yawmo qamoyo, l abəʕ d qoṭele. U yawmo da tre, d naḥiti lu ḥarb, košoqəl i ḍarbo mine, disa lə qṭile.
232. U yawmo da tloṯo qam mḥelele rumḥo bayne kaṯpoṯe w mḥele sayfo l qḏole, qṭəʕle qarʕe.
233. Naḥito i ʕaskar d nəḥtole d qəṭlo Skandar,
234. Faqaṭ lu babo du zʕuro lo maqbele məlle: “Ṭrawu mine! U zlamano anǧax i kačkaṯe laǧane huyo brəxto, u abrayḏi ma koḏəʕ i aṯtayḏi me ma zbətwayla. Muḥaqqaq latyo u abrayḏi ḥaq, me noše bažariye yo.”
235. Komər qayəm. Aṯi naḥət u malkano d Məṣər lu maydan w nšəqle bayne ʕayne d Skandar, məlle: “Lawo, huyo brəxto laǧanux!” W hule amro bu teqimo di ʕaskayayḏe.
236. I ʕaskar qaymo maftela foṯa li walaye d Məṣər. 
237. (Balki menux wa?)
238. U zʕurano qayəm aṯi, rawəx ʕal i səstayḏe w maftele foṯe li walaye d Yaman. Hul d aṯi kamili ann arbʕi yawmayḏe. 
239. U aḥunayḏe naḥət, lwəšle aǧ ǧulayḏe, mbadele,
240. W u zʕuro rawəx ʕal u səsyayḏe, daʕər li walaye d Buġdəd.
241. Faqaṭ ṭaʕi d omalle lu aḥuno d ruḥe: “Aḥuno towelux haž mi aṯtayḏux d lo haha adlalyo saymolux čara qəṭlolux.
242. Me d hawi ʕaṣriye, maḥatla u muklo qume, u muklayḏe msamamla, w hulale qaḥwe msammoniṯo.
243. U zʕuro aydarbo d štele, msamam. Lo miṯo d uʕdo balki miṯo d ʕaṣro yawme.
244. U babayḏe, ṭabiʕi, ḥakəm wa. Hule xabro, lat təxetər kulle. Latimi ʕal riše w səmme u zʕurano ʕamaliye, l awile čara.
245. Komər mqadamle l ḥa maḥ ḥakimani d kətwa prefesor ġalabe ʕeloyo, məllele: “Ya u ḥakəmayḏi! D obatli ono msaʕada w amro, gsamno u zʕurano ʕamaliye. 
246. Me raġloṯe hul qarʕe u baṣro kule gədšolaḥne me ʕal ag garme.
247. U zʕurano gnoyaḥle, bale u wuǧudano diḏe, d kətyo haqqaṣ layəq šafiro lə kfoyəš aʕle.
248. Gədqoləb u rangayḏe gədkoyəm.
249. Ḥatta hat u malko hat, lebux lə gbe qebəl d əxlat lqule.
250. Kəbʕat, u abrayḏux ṭro moyəṯ, w kəbʕat, gədmoṭe lu ḥalawo.
251. Komər lu malko məlle: “Ya u abrayḏi! Ono, ṭro u abrayḏi noyaḥle, kobəʕ ṭrowe farxo d kalbe!”
252. Komər qayəm u ḥakimano nafəl bi lašayḏe, ʕumum du baṣrayḏe kule xrəṭle me ʕal ag garme w mḥalaqlele darmono w kwele w moṣalle u zʕuro w mḥalaqle larġul bi qəṣṭaxana. 
253. Məqdar d arbʕi yawme faš bi qəṣṭaxana. U zʕuro nayəḥle. Bale u wuǧudawo diḏe d kətwa haqqaṣ layəq šafiro mġayər.
254. Aṯile wuǧud komo, makruh, ənsan lə kbe lebe qebəl d oxəl muklo lqule.
255. Ḥatta i emo u babayḏe ste, lebayye komigawlaʕ mine.
256. Komər me di kačkaṯe, i nxiraytaṯe diḏe, d huwaylale samo, ḥəlla ebe, d hawi hawxa, komər qayəm mofaqla at tarte ʕaynayye stine w hiwila b iḏoṯe w məlla: “Nfaq! Haw koxəl aʕlux d qəṭlallux!”
257. Mofaqla w hula amro: “U ənsan d marḥam ʕal Skandar, u abro du malko du Yaman, d obele fako d laḥmo aw qərṣ aw mede stine, d šəmʕono ebe, bu ʕadmayḏe gədquṭlalle.”
258. W mḥalaqla i emayḏe w u babayḏe ste l gawa di zarzamine, ḥbisila. Mbaraxla riše da greʕe ste, ʕal ruḥa.
259. Gədṭorina hiye bi rašiyayḏe. Gdoṯina li walaye d Buġdəd, gab u aḥunayḏe Skandar.
260. Baʕ ʕəsri yawme me d maṭi l gab i aṯto d ruḥe w mbaraxle i aṯto d ruḥe, məllela li aṯto d ruḥe, məlle: “Ḥurma! Aḥuni Skandar, b ʕiquṯo ġalabe w kozoyaʕno mi ḥurmayo d kətyo ḥurma maraḥto, d lo qəṭlole bəṯər mini.
261. Tay! Haw amro l babax, ṭro fotəḥ aʕ ʕanebər w ksaymina xer w xeratat,
262. Balki aloho marḥəm ʕal u aḥunano diḏan Skandar w maxlaṣle m iḏa di ḥurmayo d kətyo maraḥto!”
263. Komər li ḥurmaṯe ʕal i ḥubo d Skandar, qayəm ftəḥla aʕ ʕanebər w marfela ad dalole bi walaye.
264. Faqire w zangin koṯən ʕal i ṣufro kəxli.
265. Ayna d koxəl komər: “Aloho maqbal u muklano dəṯxu. W aloho msaʕad w mʕadal qəm aḥunayxu Skandar!”
266. Əlla, i daʕaṯṯe i ṭalabaṯṯe haṯe yo.
267. Məqdar di tloṯo yarḥe u qaṣano, kosaymi muklo xer ʕal u aḥunayḏe Skandar d lo moṭele taǧraba m iḏa di ḥurmayo.
268. Gdoṯina gab Skandar li walaye d Yaman! 
269. Skandar ste ḥəlle d čara w fayda lo fašle bi walaye d Yaman.
270. Noše muklo haw kobele w noše lə gmarḥəm aʕle, fayəš šapərza faqiro.
271. Nafəq l darbo bəṯr i walaye. Ḥzele ḥa bazərgan, kal konoḥət w koṯe.
272. Komər azzeyo msəkle b riša di baġalṯo, aṯi lu sarbazərgan, məllele: “Abro, mə kəbʕat?”
273. Məlle: “Kobaʕno d məblatli ʕam ruḥux li dukṯo d əzzux!”
274. “E”, — məlle, — “ono, u darbayḏi yo, naḥoto no li walaye d Buġdəd.”
275. “E”, — məlle, — “kosamno bi heviye minux d marawxatli ʕal baġlo mani, məblatli li walaye d Buġdəd. Harke i idarayḏi lo kuyo.”
276. “E”, — məlle, — “abro, u ṭaʕnayḏi, yaquro yo aṭ ṭaʕnayḏi laybi manḥatnalle.”
277. Məlle: “Ənkan d ṭoratli harke, ḥṭiṯi w d emi w d babi mu yawmo d hawino huyo bi qḏolux!”
278. Komər me d šaməʕ u təǧǧarano i dəʕwitaṯe d dʕele aʕle, ǧbir manḥatle ṭaʕno me d baġalṯo me diḏe mbarbazle ʕal ab baġle, w marwaxle Skandar ʕal baġlo mənne, w malḥaqle li walaye d Buġdəd.
279. Me d malḥaqle li walaye d Buġdəd, məlle: “Abro, annaqqa ono azolo no bu darbayḏi, haṯe i walaye d Buġdəd yo.”
280. U zʕuro nšəqle iḏoṯe du təǧǧarano w naḥət bi walaye, zbəṭle b iḏe d ḥa, məlle: “Laǧan aloho! Obeli l dukṯo d kit eba muklo, kafino no!”
281. “E”, — məlle, — “kwiž bayto! Faqire u zangin w məqqa d kit ənsan bi walayaṯe, kəzzehən riše du muklo, d Skandar. Grəšle ṣufro w kobe xer du aḥunayḏe, Skandar.
282. Izux, axul tamo ṣafro, w fəlge d yawmo w ʕaṣriye w dʕar!”
283. “E”, — məlle, — lə gḏaʕno ayko dukṯo yo. Hama bu xer d aloho msak iḏoṯi obeli!”
284. Komər moballe Skandar ʕar riše du muklawo, w kal ko hiye ste koxəl. Ayna d koqoyəm komər: “Aloho maqbal i duʕwiṯaṯxu, aloho maxlaṣ aḥunayxu Skandar m iḏa di ḥurmayo d kətyo zolumto w maraḥto!”
285. Komər hiye ste maḥatte muklo qume, w hiye ste qayəm məlle: “Aloho maxlaṣ aḥunayxu Skandar m iḏa di ḥurmayo!”
286. Faqaṭ i nxiraytayḏe, i barṯo du malko d Buġdəd, me d ḥzela i čahra du zʕuro d Skandar, l aḏiʕo hiye yo. ʕAyəqla mine məlla: “Gidi! U zʕurawo ṭro lə mqadam larke, lebi mḥele ʕal ḥḏoḏe mgawlaʕ!”
287. Faqaṭ u aḥunayḏe Skandar məlle: “Laǧan aloho! Amṭewule laf harke d ono obene muklo!”
288. Hay i aṯto kəmmole kəmmo: “Malava lebi komoḥe ʕal ḥḏoḏe, ṭro l oṯe!” Komər: “Laǧan xaṭər d Skandar hama ṭroṯe!”
289. Me d məlle baḥs d Skandar, li kačke lə mtanela. Aṯi.
290. Bəṯr komər lu gawro məllela li aṯto məlle: “Ḥurma! Hani məqdar d tloṯo yarḥe aw d arbʕo yarḥe kobina u muklano, bas yo. Haka d aloho maqbela maqablole. W haka lo, fuḍuli yo.
291. Me badal d obina haqqaṣ muklo l noše ġalabe, kale u faqirano, u samyano, w bas ṭroṯe li dərtayḏan, w foyəš bal liwane taḥtoye, w gdobinale muklo. Aloho d maqbəl, xer tano ste gmaqbəl.”
292. “E”, — məlla, — “qaṭʕiyan u zʕurano d oṯe li dərto stine, ono lə kwe d fayšono gabux.”
293. Məlle: “Hama laǧan xaṭər d aloho lə gṭoreno, d nofəq larwal ste. Illah kfoyəš bal liwane taḥtoye larġul.”
294. Komər li ḥurma maqbela. Fayəš məqdar d yarḥo tre bal liwane taḥtoye.
295. Komər məlle: “Ḥurma, aṯi u saṯwo aʕle, bu baxtayḏax w d aloho, lazəm d məsqinale l malʕal, lu ṣalon ʕeloyo.”
296. Komər maslaqqe lu liwan ʕeloyo, fayəš tamo ste məqdar.
297. Bale bi navaṯe azzeyo taqrib d tarte əšne. At tarte əšne l aloho hulele tre abne ʕal ḥḏoḏe, w u zʕurano gabayye yo. Hənnək lo kəḏʕi d kətyo Skandar.
298. Komər ḥa yawmo may yawme d aloho məlle: “Ḥurma, haymen, quro yo aʕle, lazəm d ʕobər li oda d kətna aḥna, gmaḥtina parda bayn elan w ele.”
299. Bu zor, b lebo naxoš w basimo, maʕbarre larġul, maḥatte parda baynoṯayye.
300. Komər ḥa lalyo mal lalye d aloho, i aṯtayḏe kala daməxto, w Skandar ste kale tamo, azzeyo u aḥunayḏe ʕal riše du samyano.
301. Məlle: “Bu waʕdan d aloho! Kəmmatli man hat, abre d man hat, əšmux mən yo, amalli. Lo kəmmatli, uʕdo gnoḥannux. Lathat u gawro d emi d kosamnux more harke larġul.”
302. “Aman, ǧar bar malava! Ono zlam faqiro no, mayko kuḏʕatli?” Omər: “Imkan layto. Faqiro hat, samyo hat, bale kəmšabahnux bi laptayḏux i lapte d aḥuni Skandar. Kəmmatli, amalli. Lo kəmmatli gnoḥannux.”
303. “E”, — məlle: “Mən gdomannux filan kas? Haymen ono aḥunux Skandar no. 
304. Hat, u yawmo d maftelux ḥaṣux w d aṯət li walaye d Buġdəd, fayəšno ono tamo, w b ʕaṣriye hulali muklo msamamla.
305. Aṯino l mawto. Latimi aʕli, ʕumum daḥ ḥakime kulle, nošo lo qadər d manəḥli.
306. Bas ḥa d kətwa prefesor ġalabe mahər, məllele: ono gmanəḥne, yalənəz u wuǧudayḏe, gədqoləb l šikəl ḥreno.
307. Ḥaqiqat manəḥleli, bale u wuǧudayḏi kayəm, noše haw kibe d oxəl muklo ḥatta lquli.
308. Me d ḥzelali hawxa, mofaqla at tarte ʕaynayḏi ste maḥtila, aʕmi kalənne, w mḥalaqla emi w babi ste l gawe du ḥappis li zarzamine.
309. W ono, hula amro d noše l obeli muklo, w lawili ʕiše bi walaye du Yaman, ǧbərno aṯino ʕal feme d darbo,
310. Aṯi karwan, maftele foṯe li walayaṯe d Buġdəd.
311. Maḥatli ḥṭiṯi b qḏolayye, d lə mṭəlli li walayaṯe d Buġdəd, d mamṭəlli.
312. Qayəm, marwaxleli ʕal u baġlayḏe w malḥaqleli li walayaṯe d Buġdəd.
313. W hani məqdar d tarte əšne w mede stine kalino bu baytayḏux, kal kosotanno bu xer d aloho. Ašər ono aḥunux Skandar no.”
314. Komər ele ste hule waʕd kamilo. Məlle: “Gmaḥatno i səǧǧadayḏi w gbodeno bi ṣluṯo. Hul d lo aloho mtarasli qaṣəd, be u darmono d aḥuni mən yo, lə kwe d maʕleno qarʕi mi ṣluṯo!”
315. Komər bdele bi ṣluṯo, w aloho, yaḏoʕo dak kasyoṯe yo, komər darḥal maqbele u ṭalabayḏe, mtaraslele malaxo. Məlle: “D nəḥrat, a tre abnayḏux, darmono yo laǧan aḥunux, d masḥat aḥunux bu admaṯṯe.”
316. Komər lo səmle taxṣir. Grəšle ḥa me qəm ṣadra di aṯto d ruḥe w maḥatle qarʕe bu lagan, nḥəlle w maḥatle b dukṯe w qarʕe ste zləqle ebe.
317. W u ḥreno ste mofaqle mi dargəšto w nḥəlle hawo stine w omər: “De aḥuno annaqqa šlaḥ aǧ ǧulayḏux!”
318. Lu aḥuno šləḥle aǧ ǧulayḏe w masḥele u aḥuno bu admo da tre abnayḏe.
319. W malwašlele aǧ ǧulayḏe, maḥatle ʕayne bi dukṯo w mkanfele məlle: “De dmax tamo!”
320. Hawi ṣafro, i aṯto hawyo šyar məlla: “Malava b ramšəl, a tre naʕimayḏan lawən šyar. Məqqaṣ koṯalle šamṯo, gdəmxi!”
321. “E”, — məlle, — “ḥurma, balki koṯalle šamṯo, gdəmxi.”
322. Marke w me tamhonike ǧġili, məlle: “Uʕdo d oṯewa xabro, m aḥunayna Skandar, d b salame, ʕaǧaba mə gdobatwayle hadiye?”
323. Məlla: “Hama ono, w u baytayḏi w an naʕimayḏi barqabal diḏe!”
324. Məlle: “Haymen! U zʕurawo, d kətwo gabayna u pisawo, hawo, d ʕoyaqwaylax mine, aḥuni Skandar yo. 
325. W haymen nḥəlli a tre abnayḏi, simili dəbḥo laǧane barqabal diḏe. Kəbʕat aqbal ḥurma w kəbʕat lo maqablat. Məlli: balki aloho maqbela w d noyaḥle.”
326. Me d šamiʕo hawxa i ḥurmaṯe, məlla: “A tre abnayḏi howən mo fḥelat ʕal Skandar!” 
327. Komər bi saʕayayo a tre abnayḏa l aloho mamṭele ruḥo appe, qayimi kul ḥa, hawile xanxolo d dahwo b dukṯe di nḥarto d nḥirənne.
328. W Skandar ste nayəḥle. Me d nayəḥle fayəš məqdar d mədde tamo, bəṯr maftele foṯe li walaye du Yaman w aṯi. Mḥarable ʕam i walaye, məqqa d nafəqle ʕagid, pelawan, qtile. 
329. W annahaya hǧəmle ʕal u quṣro, qṭile u rišo da greʕe, yaʕni d hawiwa ḥakəm b dukṯe, 
330. W mofaqle i emo u babayḏe me gawe du ḥappəs, maḥtile ʕal u taxt di ṣalṭane, 
331. W bəṯr mədle l raġloṯa di ḥurmaṯe ṣliḥole w mʕalaqle raġla laf malʕal w qarʕa laf maltaḥ.
332. W kul yawmo kobode w šolaḥ parčae m du baṣrayḏa hul d bu zor šqile i ruḥayḏa. W qayəm mamṭelele ḥḏo ḥreto —
333. W d howutu saġ šani! Tayimo i ḥkoyayḏi.

======
Ritter: 061. Ḥ_Kf Mirza Muḥamma und seine Brüder.txt
(Uʕdo mə Kfärze, u Ḥanna Be Həndoke gdomallan ḥəkkoye ḥreto.)
001. Kətwa w latwa, ṭaw m aloho d bi šmayo latwa.
002. Kətwa ḥakəm bi walaye di Gziro. U ḥakəmano kətwayle tloṯo abne w tlaṯ bnoṯe. U ḥakəmano ġalabe zangin wa.
003. Ḥa yawmo may yawme d aloho qrele la tloṯo abnayḏe məlle: “Ya abnayḏi, toxu larke!”
004. Azzehən a tloṯo abne l gabe w mašəlle aʕlayye. Məlle: “Ya ann abnayḏi, kal ko ono kokoyawli w gədmoyaṯno. Bale me d mayəṯno, lo nəḥtutu aʕmi riše d aq qawre! Haṯe ḥḏo maw waṣiyatayḏi.
005. W dat tarte stine: man d oṯe l ḥoṯayxu, ḥaywan howe, ənsan howe, faqiro howe, zangin d howe, u qamoyo man d oṯe, hawulleyo! Lə ku d madaʕrutəlle. Ṭrəzzehən ʕal u naṣibaṯṯe!”
006. Komər u ḥakəmano, hule ḥaye laḥ ḥaḍar, mayəṯ.
007. Bəṯr me d mayəṯ, a tre abnayḏe ar rabe naḥiti ʕam u babaṯṯe, azzehən ʕal riše daq qawre. W u aḥuno, əšme Mirza wa, komər hawo lo naḥət ʕam ann aḥunonayḏe.
008. U ʕamo di walaye aṯən gab u zʕurano mərralle, mərre: “Kwiž bayto! Hat, u abro du ḥakəm hat, w babux adyawma mayəṯ, w azzehən li maqbara. W hat kofayšat bu bayto w lə kqaymat izux ʕam babux.
009. Qay hawxa? Lattat ṭawwo, pis hat!”
010. “E”, — məlle, — “ašər ono, lo kəzzino l riša di maqbara. Babi mayəṯ, nufʕa lo fašli me babi.”
011. “E”, — mərre, — “a tre aḥunonayḏux košəbhi las sabʕe, w naḥiti ʕam u babaṯṯe, lazəm d hat ste nəḥtat.
012. U maqṣad di walaye mən yo? D noḥət hiye stine laq qawre ʕam u babo. Me tamo d nəḥti ax xortin di walaye l qamuṯayye w maydi laḥ ḥaṭroṯe məfqənne mi walaye d haw madaʕrənne li walaye. Naqqa ḥreto d lowən, hənne, ḥakəmin ʕal rišayye.
013. W u maqṣad du babaṯṯe d məlle lann abne d l izoxu laq qawre mu sabab d kətwa ḥarbo ġalabe, oḏaʕwa be mən qaḍiye gdoṯe ʕal riše dann abnayḏe,
014. Bəṯr me d mayəṯ gməfqənne. Omar wa: “L oṯutu, fušu b gawe di walaye!”
015. Omər qayəm bu zor moballe u zʕurano ʕam ruḥayye u manḥatte ʕal riše daq qawre.
016. Bəṯr me d qwərre u babaṯṯe, maftalle foṯayye d oṯən lu bayto. U ʕamo ṭləble xaṭər mənne.
017. Aṯən d oṯən l qm i walaye, naḥət kmo xortin l qamuṯayye baḥ ḥaṭroṯe w baq qayse mərre: “Lə kwe d ʕəbrutu li walaye!”
018. “E”, — mərre, — “bavo! U məlkayḏan eba yo. A greʕayḏan eba yo ne. Ab botayḏan eba yo ne. Aydarbo gməfqutəllan? Aḥna ann abne du ḥakəm na!”
019. Mərre: “Haymen, d oṯutu li walayayḏan ktowe qale w qarabaləġ, w gəmqatlina ktowe qaṭlo ʕal foṯayxu.
020. Ṭaw mayo layto, d hatu d əzzoxu, w aḥna ayna d abiʕina gmaqiminale ḥakəm ʕal rišayna.”
021. Komər ʕbiri a tloṯo aḥunonani lə nfoqo d nəfqi. Mərre: “Bavo lə kbutəllan u malayḏan w u sawalayḏan w aṭ ṭaršayḏan w aʕ ʕezayḏan?”
022. Mərre: “Bavo, gəmtarsinalxu u malaṯxu, kul mede me d kətxu w izoxu nfaqu lo ʕəbrutu li walaye!”
023. Komər fayiši hənnək tamo w mtarassanne u malaṯṯe kule hul laʕ ʕezaṯṯe hul laṭ ṭayižataṯṯe laṭ ṭərraḥataṯṯe lu malaṯṯe kule w lu konaṯṯe stine huwwanne.
024. Komər azzehən maḥatte u konaṯṯe, fayiši mqabəl di walaye di Gziro.
025. Bi ʕade di ṭayuṯo tarke, hawxa yo. Me d mayəṯ u miṯo, lazəm d masalmile l yawma di ʕrufto.
026. Səmme w lo səmme. Noše b kire ste w b ḥaq ste l aṯi aʕmayye d əzzeyo d noṭər u qawro du babaṯṯe.
027. “E”, — mərre, — “aḥunone, l aloho mamṭele haṯe ʕal rišayna.
028. Waǧəb yo d aḥna zəbṭina noba ʕal babayna masalminale li ʕrufto, xd i ʕade daṭ Ṭaye. Ma gəzze minan?”
029. U aḥuno rabo məlle: “Aloho rabo yo, w ono u rabaṯxu no. Lazəm adlalyo ono d əzzino ʕal u qawro d babo zobaṭno noba.”
030. Komər u aḥuno rabo, mədle lu sayfayḏe, maḥatle qəm ruḥe w mobelele bahro, maḥatle ʕal u qawro du babo w zbəṭle noba hul ṣafro ʕal u qawro du babo.
031. Komər me d hawi fəlge d lalyo, sabʕo, hǧəmle ʕal u qawro du babo w mḥele raġloṯe ebe w koḥofalle d mofəq u babo mu qawro.
032. E aydarbo d howe, sabʕo stine ʕal d kətyo u babayḏe masala bu qawro kobəʕ d fotaḥle. L azza b gawe, mədle lu sayfayḏe, hǧəmle ʕal u sabʕo.
033. Ele w lu sabʕo mqatalle, mḥele sayfo lu sabʕo, qṭəʕle qarʕe du sabʕo.
034. Šləḥle at tarte aḏnoṯayḏe, maḥtile bi kistayḏe,
035. W hawi ṣafro, u zʕuro maftele foṯe l gab ann aḥunone lu konayḏe.
036. Lann aḥunonayḏe mərre: “Aḥuno! B ramšəl, zbəṭlux noba ʕal babayna, ʕaǧaba mən ḥzelux?”
037. Məlle: “Ašər ḥzeli, fəlge d lalyo aṯi sabʕo ḥfəlle ʕal u qawra d babi w l azza b gawi, mədli lu sayfo w hǧəmli aʕle, qṭili u sabʕo.
038. Kalənne at tarte aḏnoṯayḏe!” Mḥalqile qm ann aḥunone.
039. Komər a tre aḥunone mərre: “ʕAfarəm! Hat aḥunayna u rabo hat, w ḥaqiqat sabʕo hat! W mauxa aṯilux u sabʕo, qṭilux u sabʕo. Hat ʕal rišayna ḥakəm!” 
040. U yawmo da tre, aṯyo i noba du aḥuno di nave. Ele ste mədle lu bahrayḏe w mədle lu sayfayḏe, maḥatle u bahro ʕal u qawro du babo w yatu bi kozkayḏe, kozobəṭ noba ʕal u babo.
041. Hawi fəlge d lalyo, qaləb u lalyo, aṯi pələng — b tərki kəmmile qaplan —
042. Komər ḥfəlle u qawro du babayḏe w abəʕ d mofəq i šladayḏe larwal.
043. U zʕurano lo ʕaryo b gawe, mədle lu sayfayḏe w hǧəmle ʕal u pələngano, w qṭile u pələng, mədle l aḏnoṯe maḥtile bi kistayḏe
044. Hul d hawi aʕle ṣafro, zbətle noba ʕal u babo, haw ḥzele mede ḥreno.
045. W yawmo da tloṯo, u aḥuno naʕimo mədle lu sayfayḏe w lu bahrayḏe, maḥatle u bahro ʕal u qawro du babo, xd i ʕade, w zbəṭle noba ʕal u babayḏe.
046. Hawi fəlge d lalyo, ḥəlle aṯi taʕlo, mxapalle ʕal u qawro du babo.
047. Məqqa d kəzzeyo lu taʕlano, lə kbaʕ d qoṭəl u taʕlo ʕal du aḥuno rabo qṭile u sabʕo w lu aḥuno di nave qṭile u pələng, w hiye, koṯele taʕlo.
048. Komər: “D qoṭanno taʕlo demak ki ono ste taʕlo no.” Lebe latyo basimo d qoṭele,
049. Komoḥele bak kefe kəmṭawṭahle, koṯe kyotu b dukṯe.
050. Heš lo yatu, gdoʕər u taʕlo ʕal u qawro du babo.
051. Komər həngi d ʕaǧəz mine, mədle lu sayfo, grəšle mḥele bi qḏole, qṭəʕle qarʕe du taʕlo.
052. Mədle l aḏnoṯe du taʕlo maḥtile bi kistayḏe.
053. Hiye hawxa, komər, u bahro d ʕal u qawro du babo ṭafi.
054. Mfatašle ruḥe lo kabrite ḥzele ʕam ruḥe, w lo nuro, d maqəṯ u bahro du babo d ruḥe.
055. D oṯe gab ann aḥunonayḏe d omər: hawulli bahro aw kabrite d maqəṯno u bahro d babi! Ann aḥunone gdəmmi:
056. Ḥur! Lo madimlux arbaʕ saʕayat d zəbṭat noba ʕal u qawro d babayna, maz zuḥṯe, maftelux foṯux l gabayna! L abəʕ d oṯe l gab ann aḥunone.
057. Rawəx ʕal u səsyayḏe, w kətwo gər ʕeloyo, yasəq ʕal qarʕe du gər,
058. Məlle: “Balki ḥozeno bi barriye bahro mede d əzzino mamṭeni nuro, d maqəṯno u bahro d ʕal u qawro d babi!”
059. Komər yasəq ʕal qarʕe du gərano; ḥəlle bi barriye: kal komaḥwe bahro, raḥuqo xd u ṭuro d Šigur, kibe qunaġ di ḥṣar saʕayat raḥuqo.
060. Komər maftele foṯe w azzeyo lu bahrawo. 
061. ʕAbər, ḥzele ga kaleyo mʕarṯo, w kale nuro eba.
062. Kal kito arbaḥṣar zlamat damixe l ḥeḏər i nurayo.
063. Bale kito dasto rabo, d kit ebe ṣwaʕ čimbəlat, ʕal i nulo,
064. Ap paqloqat da insanat ṣaḥiḥe, kal kobəšli b gawa di mabbaxiyaṯe du dəstano.
065. Komər mədle lu rawšayḏe w mḥele taḥt i mabbaxiyaṯe w mofaqle i nuro l qəm fema di mʕarṯo.
066. Məlle: “Paki! Ono d qoyamno mobanno i nuraṯe w d hani howən šyar gdəmmi: aṯət bi gnune gnulux i nurayḏan!
067. Haymen kazzino maḥatna, ono mede bi gnune lə kgonawno.”
068. Maḥatle i nuro, kali šawṭo, l awən šyar.
069. Mədle naqqa ḥreto li nuro bu rawšayḏe w məfqole l qəm fema di mʕarṯo.
070. Naqqa ḥreto daʕər. Omər: “Ono be baxtiye lə ksoyamno.”
071. I naqqa da tlaṯ kore d daʕər, komər ann arbaḥsar qayimi ʕal ar raġle.
072. Mərre: “Hat Mirza Mḥamma hat, komaḥwe gawre lə kḥəšwat ʕul me ruḥux.
073. Aḥna arbaḥṣar na. D l owina ḥaḍire kul šawʕo harke, layban manaḥtina i bardəšaṯe w maʕlina ʕal i nuro.
074. D hat bəlḥuḏe gmaydat li bardəšaṯe, maḥtatla ʕal i nuro w gmaḥtatla ʕal i arʕo, w gmaʕlatla ʕal i nuro, gmaqablinalux rišo ʕal ruḥayna.
075. W lo lo, gədquṭʕina qarʕux.”
076. Komər ṭləble daṣṭər m aloho w mədle li bardəṣayo li dəstayo, d kətwayla šwaʕ čambilat.
077. Ele bəlḥude tlaṯ kore maḥtola ʕal i arʕo w tlaṯ kore maḥtole ʕal i nuro.
078. Komər mərre: “Annaqqa kəḏʕina, hat bi gawruṯayḏux gawrtər minan hat.”
079. Bale mərralle: “Kito qaršə diḏan walaye.
080. Hani arbaḥṣar əšne bi walayaṯe kito ḥakəm, d kətle tlaṯ bnoṯe ġalabe šafire.
081. W hani arbaḥṣar əšne kəmḥarbina aʕmayye.
082. M iḏe d kətla badan l ḥedər i walaye lə kqədrina d qəlbinala li walayaṯe,
083. D mṣafinala w d mamṭina a tlaṯ bnoṯayḏe.
084. Kəbʕina minux adlalyo d oṯat aʕmayna balki d əzzano ʕəbrina li walayaṯe.”
085. Komər məlle: “Mamṭewu ʕam ruḥayxu sakkahe, ḥatta d qədrina qəlbina ʕal u badan!”
086. Komər ḥa mənne ṭʕəlle sakkahe, čawale mliṯo, maḥtole ʕal kaṯpe w amṭole l qm u badan.
087. U badan ste ʕeloyo yo ġalabe, kibe balki ʕəsri mətrowat ʕeloyo.
088. Mirza Mḥamma komoyəd lu sakkah w komoḥe iḏe hawxa ebe, kul ḍarbo komaʕballe b gawe du hno, b gawe du šuro,
089. Məlle: “Ono gyosaqno ʕal qarʕe du surhano, w gəmḥalaqnalxu kul naqla buġro ʕəšara,
090. Kul naqqa ḥa mənxu ṭro yosəq ʕal qarʕe du qəṣrano!”
091. Komər Mirza Mḥamma yasəq ʕal qarʕe du quṣro w kul naqqa kəmḥalaq buġro, ʕəšara koballe, ḥa mənne koyosəq komoyəd lu sayfayḏe moḥele ʕal qarʕe du ʕavdawo, koqoṭaʕle w komoyəd l aḏnoṯe, maḥatla bi kəstayḏe. Komər qṭile ann arbaḥṣar.
092. ʕAbər l gawe du quṣrano, ḥəlle: ga kaleyo u malko damixo ʕal u taxtayḏe.
093. Kal ko ḥayye, naḥito mu qṭoro da, možadla fema l aḏnoṯe d duṣole. Fayəš kibe ṣiṭo d məṭyo l aḏnoṯe duṣole.
094. Komər l Mirza Mḥamma mədle li xanǧarayḏe grišola me qəm ruḥe w məḥyole bi ḥayye, ʕabiro b qḏola w ġiṭo bu šuro, w ṭəryole tamo.
095. I ḥayye laybe, lo, d hawxa za w lo hawxa əṯyo, yaʕni məqqa d saymo w lo saymo, fema lə gmoṭe l aḏnoṯe du malko d duṣole, w fayšo bu ḥalawo.
096. Komər ʕabər li oda ḥreto, ḥəlle ga kalayo i barṯo du malko i rabṯo, daməxto, kal kətla sfarglo ʕal i šarbayḏa, sfarglo maṭyo kibe haqqa rabo,
097. Mədle lu sfarglawo, mḥele gazze mine, w azzeyo nšəqle i kačke, məlle: “Ḥaram aʕli niše, ġer m aṯe peva.”
098. Ḥəlle: kit tarʕo ḥreno, ʕabər bu tarʕawo, ḥəlle, ga kaleyo kačke ḥreto daməxto, haṯe i barṯayḏe di nave.
099. Azzeyo nšəqle hay ste, məlle: “Hayo i ḥreto huyo emi w ḥoṯi, haṯe ṭruyo laǧani!”
100. ʕabər l oda ḥreto, ḥzele kačke ḥreto, i naʕəmtaṯṯe, məlle: “At tarte ḥrene howən emi w ḥoṯi, haṯe huyo laǧani!”
101. I kačke, komər štele am mayayḏa, maye qayire kətwayla bi šarbayḏa, w nšəqle i kačke, məlle: “Haṯe kmaliqo eli.”
102. W qayəm, nafəq w naḥət bas sakkahanək diḏe da, w grišile, w mədle lann aḏnoṯe daʕ ʕavdatanək, maḥtile bi kistayḏe w aṯi li mʕarṯo.
103. Mbele nuro w maqəṯle qm u qawro du babayḏe hul d hawi ṣafro.
104. Hawi ṣafro, aṯi gab ann aḥunone, mərre: “Aḥuno, mə ḥzelux?”
105. Məlle: “Mə ḥzeli? Ašər kalənne aḏnoṯe d taʕlo.”
106. Mḥalaqle aḏnoṯe du taʕlo qumayye.
107. Omər lann aḥunone me d ḥərre, aṯən ann aḏnoṯe du taʕlo, mərre: “Hat taʕlo hat, mauxa aṯilux taʕlo. D howatwa mede ṭawwo, gdoṯewaylux mede ṭawwo.
108. Lazəm d hat d saymat i ṣuxrayḏan w u šuġlayḏan b gawa di kone. Lə kwe d nəfqat hat larwal, mu sabab d kəthat taʕlo.” Komər maqbele u mamro dann aḥunone ʕal ruḥe.
109. Azzeyo, kmo lalye bi ḥolayo, ḥərre kal kaṯi sabʕo w ʕabər larġul, məlle: “Šlomo aʕlayxu!” “Ahla w sahla ʕal aʕ ʕayne!” Qayimi me qm u sabʕo: “Mə kəbʕat?”
110. Məlle: “Ašər ono kobaʕno ḥoṯayxu i rabṯo, d obutəlliyo.”
111. A tre aḥunonayḏe ar rabe mədde las sayfaṯṯe w hǧəmme ʕal u sabʕawo d qəṭlile.
112. Komər čik u aḥunaṯṯe Mirza Mḥamma u naʕimo baynalle w lu sabʕo məlle: “Waʕd nofəl ʕal i ruḥayḏi: Ya gqəṭlutu ono w ya lə kmaqbanno d qəṭlutu u sabʕano! 
113. U zlam d ʕobər taḥt i konayḏan, imkan layto noše d omalle mede. Ahla w sahla, aṯət l ḥoṯayna, aḥna kətlan tlaṯ ḥoṯoṯe.
114. Ono gdobeno i ḥoṯayḏi, haṯe ṭruyo sahmi, w faš tarte a ḥrene ṭrowən sahmayxu! 
115. Komər maqballe. Hule i ḥoṯayḏe lu sabʕawo. U sabʕo mobele i ḥoṯo w azze.
116. Azzeyo arbʕo ḥamšo əšto yawme, hənnək hawxa, naqqa ʕabər pələng l feme du tarʕo w čik larġul.
117. Maz zuḥṯe di ḥoṯaṯṯe d lu sabʕo məblole, məblole l aḏiʕi: lo qṭilole w lo xilole w lo misəmle eba, mədde las sayfaṯṯe hǧəmme ʕal riše.
118. Komər disa u aḥunaṯṯe u naʕimo, čik baynalle w lu pələngano, lə ṭrele d saymi mede ebe.
119. “Amar u dardayḏux mən yo, aḥuno?”
120. Məlle: “Ašər u dardayḏi d obutli ḥotayxu di nave.”
121. Komər qam huwwalle hayo stine. Lawo ste mbele hayo, azzeyo.
122. Azzeyo kmo yawme, ḥərre aṯi Ṭayre Simər. W ʕabər l gawa di konaṯṯe.
123. Ann aḥunone ar rabe hǧəmmalle d qəṭlile, faqaṭ lu naʕimo lə ṭrele, məlle: “Mə kəbʕat?”
124. Məlle: “Aṯino l ḥoṯayxu i naʕəmto d kulle. D obutəlli yo bu izən dəṯxu.”
125. Omər a tre aḥunone rabe, mərre: “Ašər lə gbina ḥoṯayna.
126. Noše lo fašlan d soyamlan muklo, w hat zlam ḥaywan hat. Hama səmlan beʕaqliye hulan tarte ḥoṯoṯe.
127. L mə gdobinala l ḥaywan xoṯux, gəzux gdəxlatla tamhonike? 
128. Ašər ṭaw mu qaṭlayḏe layto, d qəṭlinale.
129. Bale lu aḥuno naʕimo məlle: “Aḥunone! Ono, sumu b diḏi, hawulle i kačkaṯe, ṭrəzze ʕal u oġurayḏe,
130. W ono ksamno u muklaṯxu w ksamno i ṣuxraṯxu w ktoweno qəm feme du tarʕo di kone.
131. Man d oṯe, lo ḥaruxu. Ktoweno moro las səsyaṯxu!”
132. Šqəlle u sozano mine, ḥatta du zʕuro d hule i kačkayo stine lu ṭayro, məblole.
133. Gədṭorina hanək tamo, gdoṯina li walayaṯe, d qṭile i ḥayye w d ʕabər larġul l gabayye.
134. U malko ṣafro qayəm mi šamṯo. Həlle ga kal ko kito xanǧar bu šuro, i ḥayye mdawdalto yo eba.
135. Məqqa d mḥalaqle iḏe li xanǧar, lo qadər d gorašla.
136. A hnavatayḏe qṭiʕi maz zuḥṯe.
137. Yasəq ʕal i goro, ḥzele kalənne ann arbaḥṣar ʕavdat məžde qṭiloye.
138. Maz zuḥṯe naḥət me tamo li oda di barṯo. I barṯo hulela xabro.
139. I barṯo əmmo: “Yabo, ḥa ʕabər larġul, axile u ḥabušo, d kətwa ʕal i šarbayḏi.”
140. Hule xabro li barṯo ḥreto, əmmo: “Yabo, mobele u sfarglayḏi.”
141. Hule xabro li ḥreto, əmmo: “Yabo, štele am mayayḏi w azze u zlamano.”
142. U ḥakəmano hawi kulle, w dard məṭala rabṯo b lebe.
143. L aḏəʕ, u zʕurano, u zlamano man yano, d səmle i kayisuṯaṯe aʕme, w bəlxaṣṣa d maxlaṣle mu mawto di ḥayye.
144. Komər hule amro lad dalole d qorən bi walaye: “U ənsan, d nofəq mora di xanǧaraṯe w d ele səmle i kaysuṯaṯe, koyomele imane rabe u malko, gdobele fəlge di mamlaxtayḏe w gəmbarax a tlaṯ bnoṯayḏe stine aʕle.”
145. Way lawo d oṯe d omər: “I masalaṯe eli simoli!” 
146. Ġalabe noše, abre d pir w palat, d koṯən kəmmi: “I masalaṯe elan simolan, w aḥna qṭilan i ḥayaṯe”, koṯən, kəmǧarbi ruḥayye bi xanǧarayo. Kosaymi lə ksaymi, d gəršila mu šuro lə kqədri guršila.
147. Bi walayayo kula d əmmat ənsan fayəš rabo, naʕimo, faqiro, d l aṯi d lə mǧarable ruḥe bi xanǧar, lo fayəš. Bale lo qadiri d guršila w l aḏiʕi man yo, u sayomo d masalaṯe.
148. Komər hule amro li ʕaskar d nəfqi ḥamši ḥamši lad darbone. Mən karwan d hozənne, lazəm u karwanano d oṯe w d mǧarab ruḥe bi xanǧarayo, w bəṯr foyət ʕal u darbayḏe. 
149. Azzeyo ḥamši zlamat, w u ḍabəṭaṯṯe aʕmayye, maṭən mqabəl di walaye di Gziro. Ṭawəʕ u yawmo aʕlayye, ʕabiri li kone da tloṯo zlamatani.
150. Mu ikram, w mi ʕəzze da tloṯo zlamatani, d səmme šan i ʕaskaraṯe, lo maǧrele lu ḍabəṭano d omarre: “Ṣafro qumu, itoxu aʕmi li walaye, u ḥakəm koṭolabxu!”
151. Fayiši u lalyawo tamo. Ṣafro mḥalle ʕal u darbaṯṯe aṯən li walaye, huwwe xabro lu ḥakəm, mərre: “Kito kone tamhonike mqabəl di walaye di Gziro, kit eba tloṯo šaxṣat, bale noše lə gmaǧre d omarre qumu dušu d əzzano, u ḥakəm koṭolabxu!
152. Lazəm d mtarsat noše towən b ʕaqəl, w d əzzehən bəṯrayye w mamṭənne l arke.”
153. Mtarasle quwwa ḥreto lu ḥakəmano d ʕaskar w ḍəbbaṭ aʕmayye, məlle: “Zoxu šayelu b kef dəṯṯe,
154. Marre: U ḥakəm koṭolabxu adlalyo d oṯutu l gabayna mʕazme hatu!”
155. Omər b ʕaṣriye huwwanne xabro, mamṭənne ʕam ruḥayye. Lu ḥakəm məsqile l malʕal zbəṭlalle qadr w maʕrifa.
156. Aḏəʕ, d kətne hənnək stine noše rabe, abre d ḥəkkam. 
157. Məlle: “I qaḍiyaṯe di xanǧaraṯe hawxa yo. W man d gorəš i xanǧaraṯe w nəfqo d iḏe, gdobene fəlge d i mamlaxtayḏi, w gəmbaraxno a tlaṯ bnoṯayḏi aʕle.”
158. U aḥuno rabo məlle: “Ono qṭili u sabʕo. D lo qodanno gorašno i xanǧaraṯe, ma kibe gorašla?”
159. “E”, — məlle, — “kəḏʕat, ya u ḥakəmayḏan, i masalaṯe elan simolan.”
160. Komər qayəm, mədle li xanǧar səmle lo səmle, d qodər malbaṭla lo qadər.
161. U aḥuno, d taḥ mine, məlle: “Haymen, hala l aḥuni lo grišole faqaṭ, imkan layto ono gədgorašna.”
162. Omər səmle lo səmle lo qadər d gorašla. 
163. U aḥunayḏe u naʕimo, hənnək abiʕi d mamṭəlle ʕam ruḥayye, faqaṭ a tre rabe l əbʕiwa d oṯe aʕmayye mu sabab d əmmiwa: ele qṭile taʕlo.
164. Bale mamṭalle hiye ste ʕam ruḥayye.
165. Komər ele i naqqa d aṯi, məlle: “Ya u ḥakəmayḏi! Ono mən taʕlo no, d qodanno gorašno i xanǧaraṯe?
166. L aḥuni qṭile u sabʕo, w l aḥuni d taḥ mine qṭile u pələng, w ono, qṭili taʕlo. Ono m ayko kətli i quwaṯe d moḥeno i xanǧaraṯe bi ḥayye w d qoṭanna w d howe u namusano diḏi, d howən aḥunoni ḥaḍire?”
167. “E”, — məlle, — “abro, imkan layto, l aḥunonux mǧarabbe ruḥayye w lo qadiri d gərši i xanǧar. Hat ste qəm mǧarab ruḥux w graša!”
168. Komər qayəm Mirza Mḥamma, u aḥunaṯṯe u naʕimo, mədle li xanǧar b at tarte ṣawʕoṯani, grišole w maḥtole b dukṯa.
169. Omər lu ḥakəmano məlle: “Abro! Itux l iḏoṯi, hulilux a tlaṯ bnoṯayḏi w səmlilux waziro di xaṣra di yamino w fəlge d i mamlaxto stine ʕal əšmux.
170. Komər azze l iḏoṯe, ṭləble a tlaṯ bnoṯayḏe mine. I barṯo rabṯo lu aḥunayḏe u rabo, w di nave lu aḥunayḏe di nave, w i naʕəmṯo laǧane.
171. Bas məllalle lann aḥunonayḏe məlle: “Ya aḥunone, kobaʕno d adlalyo lo dəmxutu gab an nišaṯxu hul tloṯo lalye ǧarebunne w bəṯr!” Komər at tarte ḥoṯoṯe rabe, mbarxənne ʕal a tre rabe.
172. U lalyawo me ʕaṣriye damixi gabayye, maḥatte kul ḥa ṣawʕayye haqqa b ṭizayye hul ṣafro.
173. Komər hiye li kačke lə mqadamle laf ela, daməx bayn u kurkayḏe u yawmawo, dertər du yawmo, u yawmo da tloṯo.
174. U yawmo dann arbʕo qalibo i kačke, azze laf ela, məlla: “Fəlan kas, haymen d lo maḥtono iḏi b ṭizux, lə kṯe lu ḥasabayḏi.” “E”, — məlle, — “ahla w sahla, ʕal aʕ ʕayne!”
175. Omər kətwayle skino, maḥarfowayle ġalabe, w ṭwele ruḥe hawxa, məlle: “Mžad iḏoṯax ḥata b ṭizi!”
176. I naqqa d možadla ṣawʕoṯa d maḥtola b ṭize, mḥalaqlela u šalfo, qṭəʕle ṣawʕa b naqla mu garmo.
177. Maḥatla ṣawʕa b fema w nafəl qaren aʕla. W ṭəryole tamhonike məlle: “Lə kwe faš d mqadamnax!”
178. Fayəš taqrib di tre tloṯo yawme, li kačke məlla: “Qay hawxa, koməqrat ruḥux aʕli? Hat ste koḥəšwat ruḥux aʕli, gawro, sanki Gulbaran hat!” 
179. Omər me d məlla: “Gulbaran hat”, — məlle: “Ḥurma! Waʕd nofəl ʕal i ruḥayḏi! I nvinayḏax huyo ḥaram aʕli, emi w ḥoṯi howat hul d l əzzino mamṭeno Gulbaran aw qoṭanne!”
180. Maftele foṯe w ṭləble xaṭər mann aḥunonayḏe. Omər: “Hwawu more l ruḥayxu! Ono kal kazzino. D lo mamṭeno i ruḥo d Gulbaran, haw faš kodoʕanno.” 
181. W li kačke ste maftela foṯe l dukṯo d əzze w haw doʕər. 
182. W ḥaqiqat ste Gulbaran ste u dostaṯṯe wa. Kul yawme di ʕrəfto əzzawalle hənnək, a tlaṯ l gab Gulbaran, mkayfiwa aʕme.
183. U zʕurano nafəl bi barriye w kokorəx yawmo, tre, ḥamšo, ʕəsri, yarḥo. Walḥasəl maṭi l quṣro bi barriye.
184. Azzeyo lu quṣrano. Ḥəlle, darbo layt ebe yalənəz kito, ḥḏo darga w bas.
185. Kali qum fema di darga mḥele, ḥəlle: ga kalayo kačke ʕal qarʕe du quṣro.
186. Qrelale məlla: “Filan kas, mən ənsan hat? Mayəl ruḥux! Gdoṯe adlalyo u sabʕo. D lo qoṭelux, d omər qay harke hat?”
187. Məlle: “Bu baxtayḏax w d aloho! Ftaḥli u tarʕo, gdoṯeno l malʕal!”
188. Ftəḥlale u tarʕo. Yasəq u zʕuro, ḥəlla ebe: ga kale u aḥunayḏa.
189. Nšəqla u aḥuno d ruḥa, maʕballa larġul: “Mə xer yo, d aṯət?”
190. Omər: “Ḥal w masale haṯe diḏi w di aṯtayḏi paṯe yo,
191. Aṯino d amṭeno i ruḥo d Gulbaran, d qoṭanne ʕal i aṯtayḏi d hulali taʕne.”
192. Qayəm ʕaṣriye aṯi u sabʕo, li ḥoṯo məllale: “Aḥuno, tlay ruḥux bəṯr i parda d lo u sabʕo oṯe. 
193. Zlam nuxroyo hat, w d l oḏaʕlux d omər: balki əns yo ʕabər larke, kətle haž mi aṯtayḏi, — d lo qoṭelux. Hul d məḏʕallux ele, w bəṯr nfaq l gabe!”
194. Omər tlele ruḥe bəṯr i parda, ʕabər u sabʕo w tlele u dalqayḏe me ʕal ruḥe. Koḥoyər ebe: ga kaleyo xort d arbaḥṣar əšne. U malko d ʕumum das sabʕe kulle. 
195. Li kačke məllale: “Ya u gawrayḏi! D oṯe ḥa mann aḥunonayḏi l gabux, ʕaǧaba mən ikram gdobatle?”
196. Məlle: “Ašər d howən a tre rabe, gədqoṭannalle w d howe u naʕimo, i mamlakayḏi kula qum iḏe.”
197. Li ḥurma məllale lu aḥunayḏa: “Qum! Aḥuno, nfaq larwal!” Nafəq larwal, me du sabʕo ḥzele u aḥunayḏa u naʕimo yo, fṣəḥ ebe fṣiḥuṯo rabṯo, mədle, ḥḏ̣əlle w nšəqle, məlle: “ʕAl ʕayni w d babi aṯət ġalabe!”
198. Bəṯr me d fayəš kmo yawme gabe, məlle: “Aḥuno, amar u maqṣadayḏux, l mən aṯət?” Məllele: “U maqṣadayḏi: aṯino kəmšalno ʕal i mamlake d Gulbaran d ḥozina ayko dukṯo yo.”
199. “E”, — məlle, — “kayso. Ono u rabo das sabʕe kulle no, yawme di ʕrufto gdoṯən as sabʕe glətmi gabi w gdomannalle gəmšalno mənne: “I mamlaxto d Gulbaran, ayko dukṯo yo.”
200. Hawi yawme di ʕrufto, mḥele ʕal i qorna. Latimi ʕumum das sabʕe kulle, ḥa b ḥa mšayele mənne: “I mamlaxto d Gulbaran ayko dukṯo yo?”
201. L kulle b ḥa femo mərre: “Lə kəḏʕina ayko yo w lo šamiʕina i mamlaxtaṯe d Gulbaran, ayko dukṯo yo i dukṯayḏe.”
202. Komər qayəm dertər du yawmo məlle: “Ya aḥuno, ono l aṯino d mkayafno, oxanno muklo ba dkoṯe. B xaṭər diḏux gəzzino w waʕd huli: u zlamano d lo qaṭlo lə ku d doʕanno.”
203. Omər mhalaxle. Məqdar əšto yarḥe, šawʕo yarḥe, maṭi l quṣro ḥreno d ḥoṯayḏe di nave. Hayo d huwowayle lu pələng.
204. Maṭi ḥeḏər fəlge d yawmo, barəm l ḥeḏər u quṣro, ḥəlle: ga kaleyo i darga ṣxərto.
205. Mhawalle, nafiqo ḥḏo ḥurma mu surəh du quṣro, məlla: “Man hat?” 
206. Məlle: “Ono zlam nuxroyo no. Laǧan aloho ftaḥli u tarʕo!” 
207. Naḥito ftəḥlale u tarʕo, yasəq l malʕal, ḥəlla: ga kale u aḥunayḏa u naʕimo
208. Qayimo w ḥḏ̣əlla w nšəqla u aḥuno d ruḥa, ḥḏ̣əlla.
209. Məlla: “Aḥuno! Tlay ruḥux, a waxta d koṯe u gawrayḏi d lo ha ha l oḏaʕlux gqoṭelux.”
210. Lu zʕuro tlele ruḥe, aṯi u gawro w yatu gab i aṯto, fṣəḥ eba. Məlla: “D oṯe ḥa mann aḥunonayḏi l gabux, mən hadiye gdobatle?”
211. Məlle: “D howe aḥunax u naʕimo, aḥ ḥayayḏi ste ṭolabbe, lo layto. Amma d howən a tre ḥrene, gədqoṭannanne.”
212. “E”, — məlla, — “aḥuno, nfaq m bəṯr i parda!” 
213. Komər nafəq u aḥunayḏa m bəṯr i parda. Me d ḥzele lu pələngano u aḥuno u naʕimo yo, rḥəmle ġalabe w ḥḏ̣əlle u zʕurano w nšəqle.
214. Hawi ṣafro, məlle: “Aḥuno u maqṣadayḏux mən yo?” Məlle: “Aṯino bəṯr i mamlaxto d Gulbaran. Huli waʕd li aṯtayḏi, d lo qoṭanne, lə ku d doʕanno. Kobaʕno d məḏʕatli i dukṯayḏe ayko yo.”
215. Məlle: “Yawme di ʕrufto gdoṯe ʕumum dap pələngat kulle l arke w gəmšaylina ḥa b ḥa mənne. Ḥzalle, kayso, w lə ḥzalle i dukṯayḏe, gazən latlux minan.”
216. Komər yawme di ʕrufto aṯən latimi ʕumum dap pələngat kulle l gabe, w ḥa b ḥa mšaylile məlle: “Lo šamiʕutu i dukṯo d Gulbaran?” 
217. Mərre: “Ḥaram aʕlayna, lo šamiʕinala.”
218. Komər lu malkano, məllele məlle: “Hat aḥuni u rabo w fəš ʕal u taxtayḏi w l əzzux lo kurxat bəṯre! Lə kḥozat i mamlaxto tano.”
219. Məlle: “Haymen ono gəzzino. Lə kwe d doʕanno m bəṯr u sozayḏi.”
220. Mhalaxle bu darbayḏe dertər du yawmo, azzeyo qunaġ di što yarḥe ḥrene, maṭi lu quṣro du tayro.
221. Ftəḥlale li ḥoṯo disa u tarʕo w ʕabər larġul. Aḏiʕole, fṣiḥo ebe nšəqla,
222. Qum ʕaṣriye məlla: “Aḥuno tlay ruḥux. Ṭayro yo, ḥzelux fayoro aṯi ʕabər larġul, w d ḥoze ono w hat gab ḥḏoḏe yatiwe, ġira lo komtaḥmlo d lo qoṭelux.
223. Bale me d yatu, gəmšaylalle aʕlux, i naqqayo gdəmmallux: nfaq larwal!”
224. Komər u zʕuro tlele ruḥe, aṯi u ṭayro ʕabər larġul. Li kačke məllale məlla: “D oṯe ḥa mann aḥunonayḏi l gabux, mən hadiye gdobatle? ʕAǧaba gqəṭlatle wayaxud gədrəḥmatle?”
225. Məlle: “D howe aḥunax u naʕimo, d omalli: uʕdo məṯ! — gmaqbanno. Yalənəz d howən a tre ḥrene, haymen lə gmašfaʕnalle d lo qaṭlo!”
226. Omər li kačke məlla: “Aḥuno nfaq me larġul!” U aḥunayḏa u naʕimo nafəq me larġul,
227. Me d ḥzele u zʕuro, komər u malkano, u rabo daṭ ṭayre, qayəm brəkle w sġəḏlele lu zʕuro w mamṭele mawtawle b dukṯe d ruḥe w məlle: “U dardayḏux mən yo?” 
228. Məlle: “Ašər u dardayḏi d əmmatli i qəṣṣa d Gulbaran, i dukṯayḏe ayko dukṯo yo!” 
229. “E”, — məlle, — “kayso, ramḥəl gəmšaylina maṭ ṭayre. Aṭ ṭayre, ayko dukṯo d kətyo, gdəmmilan.”
230. Me d hawi ṣafro, mšayele maṭ ṭayre. Səmle lo səmle, noše i dukṯo lo šaməʕla.
231. “E noše fayəš mənxu, b dkoṯe?”
232. Ḥa zlam məlle: “Ašər kətwayli ʕammo, masule ġalabe, w hiye w i šeno zliqi b ḥḏoḏe, hawo d l oḏəʕ, haymen, nošo lo faš.”
233. Azzehən mšayalle lawo, komər hawo ste məlle: “Haymen, ono šaməʕno, u hno d Gulbaran naqqa mərre lquli, faqaṭ payko dukṯo yo, lə gḏaʕno.
234. Yalənəz ǧəddi, kaleyo b flan šeno raḥuqto, qunaġ d arbʕo yawme. Izoxu li šenayo, mamṭewu ǧəddi! Ǧəddi, gdomarxu, ayko dukṯo yo.”
235. Omər mʔamalle lu malkano daṭ ṭayre, ʕal šawʕo tmanyo ṭayre məlle: “Izoxu, aqimu hiye w u qenayḏe b naqla. Mamṭewəlle larke, d lo lobəṭ w d koyawle lu tayrawo!
236. Bale d ǧorele mede, ḥa mənxu lo gmarfeno saġ.”
237. Omər azzeyo əšto šawʕo ṭayre, mamṭalle u ṭayrawo, hiye w u qenayḏe, d lo telbiṭo, yaʕni d lo koyawle, mamṭalle l gab u malko.
238. Omər lu malko mšayele mine, məlle: “Ya ʕammo! I dukṯo d Gulbaran, šamiʕatla ayko dukṯo yo?”
239. Omər i naqqa d amṭele i dukṯo d Gulbaran l bole, lu zlamano marfele ḥaṣra w kadar rabo. 
240. “E”, — məlle, — “brazi! Haymen ono xortwayno, naqla ʕam emi fayoro fayitina ʕəl mi baxča d Gulbaran. Məlli: haṯe mən baxča yo yade? Məlla: i baxčaṯe d Gulbaran yo.
241. W haymen, mu yawmawo l adyawma lo ḥəzyoli, baʕ adyawma. Ono zlamo sowo, haw koḏaʕno, qarʕi w raġli me ḥdoḏe, foṯi laf nfoqe d yawmo yo aw laf ṭwoʕe d yawmo yo.
242. Haymen uʕdo lo kəmbanno piž bu darbo d mobanne.”
243. “E”, — məlle, — “čara mede d howelux?”
244. Məlle: “Anǧax d doʕanno ʕal i quwayḏi i qamayto w waxtawo, gədmobanno u darbo.”
245. “E”, — məlle, — “i quwayḏux, aydarbo gdəʕro?”
246. Məlle: “Hul arbʕi yawme d saymutəlli more, bu baṣro daf fare w d obutəlli u štoyayḏi ḥamro, gdoʕanno ʕal ruḥi w ktoweno xd meqəm qawyo.”
247. Komər lu malko mʔamalle d kul yawmo nəḥrile tre fare w d mamṭəlle ḥamro w maštəlle, d dəʕro i quwayḏe aʕle. Arbʕi yawme səmme u ṭayrano more.
248. Bəṯr mann arbʕi yawme u ṭayro fayər bayn li arʕo w li šmayo məlle: “Ašər d koleno kmo yawme ḥrene, heš ṭaw ktoweno.” 
249. Komər huwwalle muḥla arbʕi yawme ḥrene, səmme u ṭayrano more hul d daʕər ʕal i quwayḏe i qamayto.
250. Bəṯr m du ṭayro d aḏəʕ d maṭi li quwayḏe, məlle: “Annaqla, kibi mbanno u darbo, ḥayḏ̣eru u zʕuro!” 
251. U zʕuro mḥayḏ̣arralle muklo w šan u tayro, w zʕuro rawəx ʕal ḥaṣe du tayro.
252. W lu ṭayro məlle: “Abro zbatli w lo zayʕat! Uʕdo gəmḥalaqnux b gawa di baxča d Gulbaran.”
253. Komər xd i ṭayyara du zamanano d nafiqo, u ṭayro ʕali laf i šmayo hul d lə ḥzele i arʕo. Haqqaṣ i arʕo mġammo lqul ʕayne maʕlele.
254. Bəṯr me d maʕlele haqqaṣ, manḥatle u zʕuro ʕal i baxča d Gulbaran,
255. Məlle: “Abro, haṯe i baxča d Gulbaran yo.” 
256. Yalanəz, i naqqa d manḥatle hulele pərtəke me d ruḥe,
257. Məlle: “Ayna kelike d lozamno laǧanux, gmaydat li pərtkaṯe gməqḏatla gədḥoḏ̣anno gabux.
258. Wayaxud u dalqayḏi mədlux yo, ṭrowe aʕmux. Ḥate ʕal ruḥux, ayna kelike d əbʕat ṭayro hat.”
259. W i naqqa d nafəq me gab u sabʕo ste, lu sabʕo huwayle u dalqayḏe məlle: “D lušatle ktowat u malko d as sabʕe.”
260. Omər ʕabər b gawa di baxča, azzeyo ḥəlle bi baxčaṯe — təšbəḥto l aloho! — layt ṯamar bi arʕo, d layto bi baxčaṯe.
261. Yaʕni, xərabtər mu fardayso da ʕḏen, haqqaṣ basimo yo.
262. Komər məllele lu ṭayro: “Zux hat bi šlomo!” W hiye fayəš tamo.
263. Karəx bayn i baxčaṯe ḥzele eba ḥawuz d maye di alyaq mine bi arʕo d aloho layto.
264. W kit ebe kefe d marmar l ḥeḏore, w məqqa d kito, aqut w almas w zamrud bi baxčaṯe kito.
265. ʕAbər li ṭawla das səsye, ḥəlle ga kətle tre səsye. Ḥa mənne səsyo di hawa yo, w ḥa mənne du baḥar yo.
266. “E”, — məlle, — “kəbʕe d ḥozeno u šaxṣano d nofəq.”
267. Omər fayəš tamo hul yawme di ʕrufto, yasəq ʕal qarʕa di dawmo, tlele ruḥe bayn ad dawme.
268. Hawi yawme di ʕrufto ḥəlle: i aṯtayḏe w at tarte niše dann aḥunonayḏe səmme ruḥayye xud tlaṯ yawne, fayore w aṯən maḥatte bi baxča.
269. W aṯi Gulbaran ste, čik bayn u ḥawuz, kosoḥən ʕam ḥḏoḏe mkayfi.
270. At tarte ḥoṯoṯe rabe naḥiti l gawe du ḥawuz dam maye, di bərke kosoḥən, w Gulbaran ste aʕmayye.
271. Faqaṭ i aṯtayḏe fayišo ʕal i dawmo.
272. Laḥ ḥoṯoṯayḏa w l Gulbaran mərre: “Qay lə gnəḥtat hat?” 
273. Məlla: “Ašər koṯe reḥe du kalbo, du gawrayḏi aʕli, lə gnəḥtono.”
274. “E”, — mərre, — “kwəž bayto! Hani taqrib d šato w fəlge maftele foṯe bi arʕo, azzeyo!
275. Ma koḏəʕ l ayna ḥaywan axile? Hat kəmṭatlan baḥs du gawrayḏax, kəmmat: koṯe reḥe?” 
276. “E”, — əmmo, — “ašər ono lə gnəḥtono.”
277. Səmle lo səmle, d nəḥto i žənəkaṯe, lo naḥito.
278. Komər haw hule ǧərʕa mu sabab d samwa šuġlo ḥarbo ʕam an niše dann aḥunonayḏe lqul ʕayne.
279. Komər mədle lu sayfayḏe w mhawalle aʕle məlle: “Gulbaran! Ono Mirza Mḥamma no! 
280. Hani qunaġ d tarte əšne ono kokoraxno bəṯrux w hul d malḥaqli ruḥi larke l gabux.
281. D lo bebaxtiye səm kar diḏux! Adyawma ya gqəṭlatli w ya gqoṭannux!”
282. Baʕ Gulbaran baḥ ḥayayḏe kulle lo ḥarb mḥarable w lo gawruṯo nafəq mine.
283. A tre yawnanək mədde lad dalqaṯṯe w fayiri, maḥatte ʕal i dawmo.
284. Mədle lu sayfo, ele mqabəl d ʕaynayye qṭəʕle qarʕe, w hənnəq fayiri, azzehən. W fayəš hiye bi baxča d Gulbaran.
285. Bəṯr me d hənnək fayiri aṯən l dukṯayye, hiye karəx bayn i baxča. U mede d kətwayle lazəm mu dahwo w mu semo w ma antikatanək, d kətwayne b gawe di baxča məfqile, w mofaqle ʕam ruḥe a tre səsye, di hawa w du baḥar.
286. Mhalaxle məqdar arbʕo ḥamšo yawme, maṭi l walaye. I walayaṯe, me d ʕabər mu rišo lu rišo, koḥoyər b ʕumum du ahl di walayaṯe layt noše, d latne ǧule kome aʕlayye, ǧule d ḥəznitiye.
287. Omər ʕabər, azzeyo l bayto di ḥḏo ḥurma armalto, məlle: “Šlomo aʕlax yade!”
288. Məlla: “Ahla w sahla ʕal ʕayni!”
289. Məlle: “Lə kḥowat ḍayfe?” Məlla: “Ašər dukṯi ʕiqto yo.”
290. Omər mofaqle tarte lirat w hulela, li pire, maʕ ʕəšqat mʕaraṭla.
291. “E”, — məlla, — “abro, kito dukṯo.” Məlle: “Mədlax ḥamməš ḥrene, izax obal as səsyani diḏi lu xan, šqalle muklo ʕalofo, ṭrowənne moro!”
292. Komər i pire aṯila kef b ġalabe.
293. B ʕaṡriye səmlale muklo, mšayelela li pire məlle: “Yade, kobeno dəhn diḏi li walayaṯe kula, kulle ǧule kome ne, ḥəzənni ne. ʕAl mən yo?”
294. Məlla: “Abro, Mə gdəmmallux? Qayṣat qarʕi! Ono ste kə́twayli tre abne. W kal koḥozat ono i armalto di walaye no.
295. Kətlan malko, kətle barṯo ġalabe šafərto, w u malkano diḏan, i barṯayḏe kətla tloṯo šarṭat.
296. Kəmmo: ayna d oṯe d soyəm aš šarṭatani diḏi gšuqlalle, w ayna d lo somme, gədqəṭʕono qarʕe.
297. U ḥa bi walayaṯe lo faš d l azze lu ṭlobayḏa w lo qadiri tolən aš šarṭatayḏa, w qṭəʕla qarʕe d kulle.
298. Kul ənsan minan ḥəzənni yo ʕal u abrayḏe, qəsəm ʕal u aḥunayḏe, qəsəm ʕal u ḥolayḏe, qəsəm ʕal u babayḏe, kul ḥa ʕal mede m diḏe, ḥzino yo.
299. W lə kmətyaqnat stine, kal komaʕmalle arbʕo qusre me qarʕe da ənsanat l ḥeḏər i walaye.”
300. “E”, — məlle, — “u šarṭayḏa mən yo?” Məlla: “Lo kəḏʕono. Šarṭ mənne, fənǧan d qaḥwe yo, hul d lo qoyər yo məqdar d tarte saʕayat.
301. U šarṭ ḥreno, kətle sabʕo. Man d qodər ʕal u sabʕayḏe.
302. W u šarṭ ḥreno ste kito kefo rabṯo bi baxčayḏe. Komər d moḥutu guloke d ṭino eba d mətworo.”
303. “E”, — məlle, — “ahla w sahla: i dukṯayḏa ayko yo di kačkaṯe?”
304. Məlla: “Ašər i dukṯayḏa u šubbakawo u quṣrawo u ʕeloyo.”
305. Hawi ʕaṣriye, komər lwəšle u dalq du ṭayro, w naqqa mḥele b ruḥe fayər w azzeyo maḥatle bu šubbakayḏa — i kačke daməxto — maḥatle ʕal i kačke ban nəklat, w komoḥela b maquze.
306. I kačke hawyo šyar məlla: “Bu baxtayḏux w d aloho! U dardayḏux mən yo?”
307. Omər lə mtanele. Məlla: “Bavo, waʕd nofəl ʕal i ruḥayḏi: mən d howe d oṯe mini ksaymalle. W d l oṯe mini, laybi saymalle, hat kəḏʕat.
308. Kəbʕono dəmhaškrat ruḥux aʕli. Qṭiluxli, a hnavatayḏi komarʕli maz zuḥṯe.”
309. Omər lu zʕurano tlele u dalq me ʕal ruḥe. Ḥəlla ebe: ḥaqiqat xort layəq mine bi arʕo d aloho layto.
310. “E”, — məlla, — “mən yo u dardayḏux?” Məlle: “Aṯino d ṭolabnax, amarli aš šarṭatayḏax!”
311. Məlla: “Aš šarṭatayḏi, ḥa mənne: gdoballux manṯo me d ṣaʕri.
312. Ḥata bayn i qaḥwa, lo me bari dat tarte saʕat — šwaḥṣar saʕat, izux itux, i qaḥwa grəṯḥto lə kqayro.
313. Gdobatla lu məǧləs, kule gšotəlla. Hano šarṭ ḥa.
314. W u šarṭ ḥreno: məd li manṯo, ḥata bayne ṭəbbe d ṭino w mḥaya bi kefayo d kətyo b gawe di baxča. Hiya siḥər yo, gtuyo alfo pižat.
315. W u šarṭ ḥreno: l babi kətle sabʕo bu bayto. Amṭilux sabʕo wayaxud hat hway gawro žehati, zux qṭale, maṭyono lašanux.
316. “A”, — məlle, — “ahla w sahla ʕal aʕ ʕayne!” Mədle lat tarte mene me d ṣaʕra w mamṭəlle.
317. W ṣafro həzle u zago di xwazginiye du ṭlobo di kačke.
318. Maḥatte u šarṭaṯṯe w kṯuwwe bayne ruḥayye sanade.
319. W mhərre, maqəmme suhḏe baynoṯayye: ayna d qoləb, hawo gmiǧaze.
320. Lu zʕurano mədle li qaḥwayḏe w azzeyo qunaġ d tarte saʕayat w aṯi, i manṯo eba yo, hiwole lu məǧləs kula, raṯəḥto yo. Nošo mənne, laybe d maḥatla b feme mi šḥantayḏa.
321. Mərre: “Hano ḥa.”
322. Dertər du yawmo, mədle l manṯo manək simole bayne ṭino, bayne ṭəbbe d ṭino, w məḥyole bi kefo d gawa di baxča, simole alfo pižat, twiro.
323. U šarṭ da tloṯo, səmle ruḥe sabʕo, lwəšle u dalq du sabʕo lu zʕurano, w məllela li emayḏe li pirayo d kətyo gabe. Məlle: “Ya pire! Məd lu hafṣorayḏi, obeli ʕam ruḥax lu ḥuḍur du malko, amar malko malko! Ofaq u sabʕayḏux. Kal kaṯi u sabʕo du abrayḏi!
324. W i naqqayo hat lo ḥarulax! Kət an naʕime di walaye d əmmilax: pire! U sabʕano gdoxelax, arfiye! D lo zayʕat mini! Ono u abrayḏax no, lə kxannax.”
325. Əmmo: “Lo kure m! Aydarbo ono gmarfallux?”
326. Koqoyəm, i pire gmaydo u hafṣorayḏe w kəmgargšole bəṯre ruḥa, kəṯyo qm i darga du malko.
327. An naʕime kə mhawrila li pire, kəmmi: “Ya pire! U sabʕano gdoxelax! Mə l aloho šqile minax? Arfiye!”
328. I pire maz zuḥṯe marfela u sabʕo w azzayo. 
329. Komər hiye ste barəm, mədle lu dalqayḏe, grəšle me ʕal ruḥe, hawi xort.
330. Aṯi l gab i pire, məllela məlle: “Lo məllilax: an naʕime gəmhawrilax, lo marfatli, ono u abrayḏax no?”
331. Məlla: “Qayṣat qarʕi! Həngi d mərralli w ʕabiro i zuḥṯo b lebi, məlli šrolo yo, marfelilux. Annaqqa lə gmarfallux.”
332. Mədla lu hafṣorayḏe li pire. Naqqa ḥreto mbela qm u quṣro du malko.
333. Məlla: “Malko! Arfi u sabʕayḏux! Kal kaṯi u sabʕo du abrayḏi.” Omər u malko me d šaməʕ ḥəs di pire, b ʕaǧala marfele u sabʕayḏe.
334. U sabʕayḏe simo more wa.
335. Obewayle məqqa muklone me d koxəl hiye.
336. Omarwa: “Sabʕe bi arʕo d aloho lə kwe d qodər ʕal u sabʕayḏi.
337. Walaw saymi a tre šarṭat ḥrene ste, bu šarṭ du sabʕo gməġlobi.”
338. I naqqa d marfele, lu sabʕo mḥele danwe b gawe d ruḥe, nafəl gurmen aʕle xəd marfat bəmbaye bi arʕo, hawxa aṯi ḥəs me danwe.
339. Faqaṭ me d ḥzele u sabʕo b qarše d ruḥe, yaʕni u malko das sabʕe, b naqla maġele qume w lo qadər d fotaḥ feme ste.
340. Komər u malko qḥir ʕal u kursyayḏe ġalabe. Məlle: “Ono u sabʕano, hani məqdar d ʕəsri əšne b lalyo w b imomo bu sukkar, bu ḥalwo w u baṣro, b məqqa d kət muklone basime, kosomne more.
341. W me d maṭi li kelike du tloyo di iḏo, aydarbo kmaməṯ ruḥe qm u sabʕano?”
342. Halbuki hano u ḥreno lwəšle u dalq du malko das sabʕe! 
343. Greʕo, kibe qodər qoyəm qum aġa? Laybe!
344. Bu xuṣuṣano maməṯwa u sabʕayḏe ruḥe qm u malko.
345. Komər mḥelele lakme bayne qarʕe du sabʕo du malko, qṭile w li pire mədla lu hafṣoro du sabʕayḏa w aṯyo.
346. Aṯyo, lu zʕuro mədle lu dalq me ʕal ruḥe w daʕər hawi ənsan, azze məlle: “Ya malko! Annaqqa lazəm yo d obatli i nxiraytayḏi.” 
347. “Eh”, — məlle: “Ahla w sahla ʕal aʕ ʕayne, ya abro!” 
348. Maḥatle i məštuṯayḏe ʕal i arʕo w mbaraxle i kačke aʕle.
349. Fayəš məqdar d ḥamšaḥṣar yawme gab u malko, məlle: “Ya u malkayḏi, kosamno bi heviye minux. Ono zlam, abre d ʕašərto no. Ono ste zlam mbayno no.
350. Aḥna bi mamlakayḏan w bi ʕadayḏan, d mamṭina ḥḏo w d mqadminala,
351. W d lo nəfqo barṯo, gdəmmilan: azzehən mamṭalle ḥḏo mab barat aw — ḥaša mu ḥədurano — mi karxana aw me dukṯo d latyo kaysto.
352. M ʕal aṯe ono lə gbaʕno d mamṭeno nəqṣaniye aʕli w ʕal i zʕurtaṯe, d huluxli yo i aṯtayḏi, bi dukṯayḏi dan noše d l əmmi ašər, latla babo. Kobaʕno tamo d mbaraxna ʕal ruḥi.” “E”, — məlle, — “ahla w sahla, abro!”
353. Komər bəṯr me ḥamšaḥṣar yawme, me d fayəš gabayye, mḥayḏ̣alle i barṯo d ruḥe w moḏaʕle ruḥe d kətyo hiye stine abre d ḥakəm.
354. W maqəmle aʕma tabur d ʕaskar w me kul mal di arʕo hulela, w aṯyo aʕme hul li mamlakayḏe, gab a tre aḥunonayḏe w gab a tlaṯ nišaṯṯe.
355. Komər mšayele ʕal ann aḥunonayḏe, məlle: “Ayko dukṯo ne ann aunonanək diḏi?”
356. L ḥa xoṯi mə́llele: “Mal mirat! Kwiž bayto! Mu yawmo d azzux, hani tarte əšne w fəlge, a tre aḥunonayḏux mḥalaqqe səḥər aʕlayye, simənne tre baġle w makərxənne, walaye b walaye. ʕMara lo fayəš d lo maʕmarre w nqəlle kefe bann aḥunonani diḏux.”
357. “E”, — məlle, — “mə soyamno?” Mərre: “Mə saymat? Lazəm d mḥaqqat aʕlayye.” “E ayko dukṯo ne?”
358. Mərre: “Ašər mi walaye di Gziro məblənne hul li walaye d Alʕaziz.”
359. Komər aṯi bu šopaṯṯe, ḥzele a tre aḥunonayḏe, ga kanne tre baregəl.
360. Komər qayəm, šqile a tre aḥunonayḏe b kallawat zoyude, w madaʕrile li walayayḏe, gab an nišayḏe aq qamoye.
361. Mqadamlalle, məllalle: “Kəmmutəlli u səḥər tani mən yo,
362. Kmadaʕrutənne lu away qamoyo, d kətwayne ənsanat, adʕerənne. Lə gmadaʕrutənne, i walayaṯe, gəmaqlabno arʕa ʕal qarʕa!”
363. Məqqaṣ d abiʕi d moḥən səḥər ebe w d dorəlle mi ḍarbo, hiye ste xd ann aḥunonayḏe, lo qadiri aʕle.
364. I aṯtayḏe stine d mamṭole ʕam ruḥe mṣaḥroniṯo wa, obowayle ʕəsara w qaway. U səḥrayḏa ġolabwa dəṯṯe. Bu xuṣuṣawo lo qədriwa aʕle. 
365. Komər həngi d lo məllalle, li aṯtayḏe hulale šafuḏo məlla: “Mḥaye bi aṯto d ruḥux gədhuyo klabṯo!”
366. Komər mḥele u ṣafuḏo eba, hawyo klabṯo.
367. Kəmmatli amarli, lo kəmmatli gfayšət bu ḥalano.”
368. Me d lat tarte ḥoṯoṯayḏa ḥzalle, d hawxa səmle bi ḥoṯaṯṯe i naʕəmto, qayimi ǧbiri madaʕrənne a tre ste lu away qamoyo səmənne ənsanat.
369. Koḥoyər appe: daqnayye maṭi l barkoṯayye, aǧ ǧulaṯṯe mzarzli, a tḥelataṯṯe nqiwi, i parišaniye u ḥal d kətne ebe, ənsan lowe ebe! Haqqaṣ ġalabe hawən razil.
370. Komər səmle ann aḥunonayḏe more, məlle: “Aḥunone, lo məlləlxu u yawmo qamoyo: lo dəmxutu gabayye hul bəṯr mi tloṯo yawme? Lo maṣəṯxu aʕli, damixutu gabayye, maḥatte iḏayye b ṭizayxu.
371. W ḥzalxu, maftalxu foṯi li dukṯo d əzzino w d l oṯeno,
372. Bale l aloho mwafaqleli w msaʕadleli. Kal kaṯino maṭino maṭinalxu b saġitiye.”
373. Komər qayəm qṭile u babaṯṯe w qṭile a tlaṯ w qṭile i ǧənsiyaṯṯe kula w mbaraxle i aṯtayḏe ʕal ruḥe, hayo d mamṭole, w maḥatle i məštuṯayḏe ʕal i arʕo.
374. W hiye hawi ḥakəm ʕal i walayayo.
375. W ṭrowutu saġ šani, w i ḥəkeyayḏan tayimo. 

======
Ritter: 062. Ḥ_Kf Färxusâf.txt
001. Kətwa w latwa, ṭaw m aloho d bi šmayo latwa.
002. Kətwa tre aḥunone, ḥa əšme Aḥmad Aġa wa, w u ḥreno ste Ḥasan Aġa wa. A trani mamṭannalle kul ḥa aṯto. Lu aḥuno rabo məllele lu aḥuno naʕimo məlle: “Aḥuno!” Məlle: “Ha!”
003. Məlle: “La tretayna kal komṭelan niše, gawirina.
004. Lazəm d howelan naʕime, d howən laǧan ḥḏoḏe; w ənkan d aloho d obelux barṯo w eli abro, d obat soz i barṯayḏux d obatla lu abrayḏi; w d aloho d obeli eli barṯo, hat abro, gdobeno i barṯayḏi lu abrayḏux”.
005. Komər la tre səmme... u xabrano dəṯṯe mərre bayn ḥḏoḏe w maqballe, qralle l ʕumum du məgləs, dar rabbaṯṯe kulle.
006. W mərre: “Ənkan d aloho d obe barṯo l Aḥmad Aġa, lazəm d obela lu abro d Ḥasan Aga; w d aloho d obe barṯo l Ḥasan Aġa, lazəm d obela lu abro d Aḥmad Aġa”.
007. L aloho hawxa ṣbele; kamili a təšʕo yarḥaṯṯe, l Aḥmad Aġa hawile abro w l Ḥasan Aġa hawile barṯo.
008. Bəṯr me d hawile l Aḥmad Aġa u abrano, kamilo i šatayḏe, l aloho hawxa ṣbele mayəṯ. Aḥmad Aġa, fayəš u abrayḏe yatumo.
009. Ḥasan Aġa ḥkəmle. U zʕurano naʕimo yo, u malayḏe faš bu ʕammayḏe.
010. Azzeyo šato, tarte, ḥamməš, şeṯ, šwaʕ, u zʕurano gab u ʕammo yo. Nahaye lu ʕammo axile u malayḏe kule.
011. Bəṯr me d u zʕuro hawi rabo, ašyahe xude lo fašle bu bayto.
012. Li emayḏe ḥa yawmo mdaʕela aʕle, məlla: “Abro! U malayḏux kule kaleyo gab ʕammux, lazəm d əzzux d mdaʕat ʕal ʕammux”.
013. U zʕurano qayəm azzeyo mdaʕele ʕal u ʕammayḏe w šqile u malayḏe.
014. Bəṯr b kmo əšne aṯən d ṭəlbi i nxiraytayḏe stine.
015. L ḥa xoṯi azzeyo məllele, məlle: “Flan kas! Kaleyo ʕammux kobe i barṯayḏe lan noše, w i kačkaṯe mu ʕaṣlayḏa hiya i nuxraytayḏux yo. Lazəm d əzzux w d ṭəlbatla me ʕammux”.
016. Komər azzeyo u zʕurano gab u ʕammayḏe w məllele: “Ya ʕammo! I zʕurtaṯe me aqdam da mdaglowaylux ʕam babi w lazəm, d obatli i nuxraytayḏi. W ənkan lə kobatli i nuxraytayḏi, ḥayḏ̣ar ruḥux, bayn eli w elux gəmʕalina ḥarb”.
017. Komər u ʕammayḏe, məlle: “Abro! Ono, i duglayḏi mdagloli, w i kačkaṯe hiwoli. Laybi doʕanno mu xabrayḏi”.
018. Komər ele w lu brazi mədde lə ḥḏoḏe, i ʕašərto msəkla iḏe du brazi, məlla: “ʕAl mə gdobat i zʕurtaṯe lu ʕamo nuxroyo? Madamki u braziyayḏux ḥaḏ̣iro yo, w i nuxrayto diḏe, lazəm d obatleyo”.
019. Komər qayəm hulele i nuxraytayḏe b iḏoṯe, mbarxole i kačke ʕal ruḥe.
020. Faqaṭ i naqqa d u zʕurano d kətwa naʕimo, hiye w i zʕurtaṯe a tre zawalle ʕam ḥḏoḏe lu maktab, i zʕurto zəd mine fahəmto wa.
021. I zʕurtaṯe ḥa yawmo bu dars mḥelale ṣaṭra, šaqame lu zʕurano.
022. Bəṯr me d hawxa l aloho ṣbele, i kačkaṯe hawyo b naṣib diḏe w mbarxole. I šaqmayo, d mḥelaleyo bu maktab, daʔima əṯyowa l bole du zʕurano.
023. Komər məlle l ḥa ma greʕayḏe: “Izux, mamṭili ṭaʕno d ḥaṭroṯe mu ṭuro, ḥatta d kul yawmo d moḥeno i kačkaṯe, toleno u ḥayf di šaqmayo d mḥelali bu maktab”.
024. U greʕano diḏe azzeyo, mamṭelele ḥaṭroṯe w tlalle bu bayto. Kul yawmo gmofəq i ḥaṭrayḏe w gmoḥela, li zʕurtaṯe d kətyo i aṯtayḏe. Lo yawmo w lo tre w lo ʕaṣro w lo ḥamšaḥṣar w lo ʕəsri, mutamadiyan komoḥela, li zʕurtaṯe.
025. I zʕurto kul d kəṯyo, komaḏ̣aʕfo w ġalabe hawyo ḏ̣aʕif w parišan.
026. Faqaṭ i ḥurmaṯe, kətla ḥḏo ḥurma, kul yawme di ʕrufto kəṯyo kmasḥola.
027. Məqqa d kəṯyo i ḥurma, koḥayro eba, i zʕurtaṯe, kal komaḏ̣aʕfo w kuyo ḏ̣aʕif. Məllala məlla: “Barṯi, qay hawxa komaḏ̣aʕfat w hawət ḏ̣aʕif?”
028. Məlla: “Mən əmmallax? U gawrayḏi, məqqa d kito ṣafro may yawme d aloho, gədqoyəm w gmoyəd li ḥatro w gmoḥeli.
029. Qṭəʕle aw warīḏe d lebi, maz zuḥṯayḏe hawxa komaḏ̣aʕfono”.
030. “E”, — kəmmo, məllala: “ya i barʔayḏi, hat kəbʕat, ono d saymono čara mede bu šaxṣano d maqaṭlalle?”
031. Məlla: “Baʕ xuzi, d qədratwa d maqaṭlatwayle!
032. Haqqa zlam zolumo yo, latli darbo d fayšono gabe”.
033. Məllala: “Ya i barṯayḏi! Mə d aṯi, b ʕaṣriye w abəʕ moḥelax, d omallax: zax, mamṭi i ḥaṭro, — w d obəʕ d moḥelax, hat amalle mar: flan kas!
034. Kəḏʕono, lattat raḏ̣yo ebi, maḥatlux ʕayno ʕal Farxuṣaf, i barṯo du malko!
035. Mə d məllaxle hawxa, d howe damar d gawruṯo ebe, gədqoyəm w gəzze bəṯre Farxuṣaf, i barṯo du malko dar Rum.
036. W u waxtawo gəzzeyo l tamo w me tamo lə gdoʕər b šlomo. Muḥaqqaq gədməqṭəl w gədxəlṣat mine”.
037. Li kačke madʕalla aʕla, məlla: “Kayso kəmmat. D oṯe b ʕaṣriye gdəmmalle u xabrano”.
038. Komər aṯi b ʕaṣriye mu šuqo w disa xəd zlam towe malyo ġaḏ̣ab, məllela li aṯtayḏe: izax, mamṭili i ḥaṭrayo d moḥenax!”
039. Li aṯto məllale: “Ya flan kas! Mə l aloho šqile minux? Qay gmoḥatli? Ono i barṯo d ʕammux no!”
040. Məlle: “Əmkan layto. I šaqmayo, d mḥelaxliyo bu maktab, lə kwe d ṭoʕeno i šaqmayo.
041. Əlla ono ktoleno u ḥayf di šaqmayo aʕlax”.
042. Omər li kačke, madʕalla aʕle məlla: “Kəḏʕono, lathat raḏ̣yo ebi, maḥatlux ʕayno ʕal i barṯo du malko dar Rum; ʕal aṯe kul yawmo komoḥatli.
043. Ḥayra izux, mamṭiluxyo, ono oballux amro”.
044. Mə d məllale li kačke u xabrano, nafəl taʕne aʕle, taʕne rabṯo, məlle: “I nvinayḏax huyo aʕli ḥaram, ənkan d l əzzino mamṭena w somna ḥwarṯo šanax w d had d xədmatla, d howat ǧeriye qm iḏoṯa!”
045. Omər ṣafro, qayəm, naḥət li ṭawlayḏe w mofaqle u səsyayḏe w maḥatle u maʕrag aʕle w mədle li xurǧazinayḏe, məlyole dinore w mədle lu sayfayḏe w li rumḥayḏe, rawəx ʕal u səsyo, maftele foṯe l bayn u gawər.
046. Azzeyo; aka šato aka tarte, b kmo əšne mšayele hul d maṭi li walayayḏa.
047. Mə d maṭi li walayayḏa, mšayele məlle: “Aydarbo koṭəlbi i kačkaṯe?”
048. Mərre: “Ašər gəzzux gədhayzat u zago w gədqorəllux, gədmaḥtət sanade bayne ḥḏoḏe.
049. Ənkan d tlelux u šarṭaṯṯe, gdobəlluxyo, w d lo tolat u šarṭaṯṯe, gədqəṭʕi qarʕux.
050. Ġalabe noše xoṯux, abre d babe, aṯi w qṭili harke”.
051. Komər hiye, ġalabe u zlamano ʕal ruḥe mətwaklo wa, w omarwa: “Gawre bi arʕo d aloho xoṯi layto.
052. Muḥaqqaq i kačkaṯe ʕawwəl d ḥəzyoli, gədmaḥto ʕayno aʕli, gədrəḥmoli, w ṭaw mini noše lə gšəqlo. Baʕ mə ksaymo? Gšəqloli”.
053. Komər azzeyo. Həzle u zago di xwazginiye. Lu malko qrelele məlle: “Abro, mə kəbʕat?”
054. Məlle: “Aṯino d ṭolabno i barṯayḏux, me dukṯo raḥəqto aṯino”.
055. “E”, — məlle, — “abro! Ġalabe noše xoṯux, ganǧin d kətne xortin, aṯən w qṭili bu darbano. Yazox yo aʕlux, komətḥayafno aʕlux, d lo hat stine məqṭolat w i barṯayḏi lo rəḏ̣yo ebux, w bəṯr gəmpašmnat”.
056. Məlle: “Ono, u admayḏi bə qḏoli, ənkan d i barṯayḏux d lo rəḏ̣yoli, ḥṭəṯi huyo b qḏoli, qṭali!”
057. Qayimi, qrele lu məǧlisayḏe w maḥatte sanade bayne ḥḏoḏe w kṯuwwe w suhḏe baynoṯayye: “Ayna d qoləb, gədməqṭaʕ qarʕe”.
058. Mqadamme las suhḏaṯṯe w kṯuwwe am mazbaṭataṯṯe, mərre: “U šarṭayḏux mən yo?”
059. Məlle: “U šarṭayḏi, gəzzux tloṯo yawme, gməǧġolat ʕam i barṯayḏi. Ənkan i barṯayḏi raḏ̣yolux, huyo mo brixe laǧanux; w i barṯayṯi d lo rəḏ̣yolux, u waxtawo gməqṭəʕ qarʕux”. Məlle: “Kayso kəmmat”.
060. Komər u zʕurano mə d hawi ʕaṣriye, mbele a tloṯo suhḏayḏe ʕam ruḥe w azzeyo lu diwan di kačkaṯe, d kətyo əšma Farxuṣaf.
061. As suhḏayḏe yatiwi w hiye ste yatu drele šlomo aʕla, i kačke lə gməǧġolo.
062. U šarṭayḏe stine: i kačke d məǧġolo aʕme, raḏ̣yole; w d lo məǧġolo, gməqṭaʕ qarʕe.
063. Fayiši hul ṣafro, yatiwe tamo. Məqqa d kobəʕ d məǧġəl ʕam i zʕurtaṯe, i zʕurtaṯe lə gməǧġolo, illah, u naqšayḏa quma yo, konəqšo u naqšayḏa, w latla haž mine w lə kḥayro ebe ste.
064. U yawmawo azzeyo, hawi ṣafro, azze l gab u malko.
065. Lu malko məlle: “Ha abro, i barṯayḏi ǧġilo aʕmux?” Məlle: “Lo! Lə ǧġilo”. “E”, — məlle, — “fašlux tre lalye”.
066. U lalyo da tre disa mobele as suhḏayḏe ʕam ruḥe w azzeyo drele šlomo ʕal i kačke, i kačke lo qayimo me qume.
067. Lo labiṭo w yatiwi b dukṯayye. Fayəš kalyo, w hiya kliṯo, lə ǧġilo aʕme hul ṣafro.
068. Mə d hawi ṣafro, disane aṯi l gab u malko, lu malko məllele: “Abro, i barṯayḏi ǧġilo aʕmux aw lo wa?” Məlle: “Lo xer, i barṯayḏux lə ǧġilo aʕmi”.
069. Məlle: “Fašlux adlalyo. Izux adlalyo ste, məǧġəl aʕma! Ənkan ǧġilo aʕmux, huyo mo brixe elux; lo ǧġilo, gədqoṭaʕno qarʕux”.
070. U yawmo da tloṯo azzeyo disane, yatu bi oda, səmle lo səmle, di zʕurtaṯe, məǧġolo aʕme w d rəḏ̣yo ebe, d mafatlo foṯa laf ele, qaṭʕiyan lulale foṯo.
071. Fayəš disa hul ṣafro w lə ǧġilo aʕme. Komər aṯi gab u malko, lu malko məlle: “Ha, ya u abrayḏi, ǧġilo aʕmux i barṯayḏi aw lo wa?” Məlle: “Lo, haymen, lə ǧġilo”.
072. “E”, — məlle, — “annaqqa ḥṭiṯux bə qḏolux. L goran di šariʕayḏan, d kətyo maḥatto, gədqəṭʕina qarʕux”. Məlle: “Kayso kəmmat”.
073. Amma, təšbuḥto l aloho! Aloho d lə mkaməl aḥ ḥaye!
074. U yawmawo, kətwalle xodumo, d konašwo i dərto w mḥalaqwo u zawlo larwal, mayəṯ.
075. Huwwe xabro lu malko, mərre: “U xodumayḏan mayəṯ, u zlamawo, d kətyo lu qaṭlo, lo qəṭlatle, amalle d howe xodumo d konəš i dərtayḏan, d mḥaləq u zawlo, ṭro foyəš saġ!”
076. Komər lu malko qrelele məlle: “Abro, kəbʕat gqoṭannux w kəbʕat hway xodumo!
077. Hul laḥ ḥayayḏux, d kətne sakini, kfayšat harke gədkənšat u zawlo di dərtaṯe w gfayšat greʕo gabayna”.
078. E, u ənsan mə d aṯi u mawto l qul ʕayne, koṭoʕe kul mede.
079. Məllele: “Ya u malkayḏi, tro fāšno saġ gabux, kobəʕ ṭroweno apyas mini d lowe bi arʕo!”
080. ʕAl aṯe komər u zlamano, fayəš saġ w hawi xodumo du malko, kokonəš i dərto.
081. Azzeyo šato tarte tlaṯ arbaʕ, ak kallat diḏe tayimi, w ġalabe u zlamano mrayzəl, w lo faš aʕme qərš ḥatta d maṣrəf.
082. Komər ḥa yawmo, fayət ḥa šaxṣ tamo da, azzeyo mətraǧele mine.
083. Məlle: “Ya u aḥunayḏi! Ksoyamno bi heviye minux, d mamṭatli kaġad w zarf mu šuqo, d koṯawni maktub!”
084. Məlle: “Qay layt aʕmux kallawat?” Məlle: “Mətyaqnat, d əmmat ḥamšo qurš kallat ste, lo fayəš aʕmi”.
085. Omər u zlamawo, lebe daləq aʕle, w azzeyo šqilele kaġad w zarf, mamṭelele mu šuqo.
086. Hiye stine yatu w bdele bi kṯawto. Kokotu maktub šan i aṯtayḏe, hayo d kətwa i barṯo du ʕammayḏe.
087. Komalla: “Ya barṯo d ʕammo! Ono maṭino li walaye du malko. W adyawma Farxuṣaf i barṯayḏe, šqiloli hawyo aṯto laǧani.
088. W išalla ʕal qariwo m uʕdo lo ġalabe gdoṯeno naqqa ḥreto li mamlakayḏi. Faqat mə d aṯino, iḏaʕ, bi saʕayayo aḥ ḥayayḏax gməšqoli.
089. W ənkan d lo šoqanno aḥ ḥayayḏax stine, gədfayšat baḥ ḥayayḏax kulle graḥto taḥt iḏoṯa d Farxuṣaf”.
090. Mtarasle u maktub, maḥatle bi poṣṭa.
091. Bəṯr b ʕaṣro ḥamšaḥṣar yawme u maktubano maṭi l iḏa di aṯto.
092. Omər li aṯto mədla lu maktubano, koqəryole, kal kokotu ebe: “Farxuṣaf, i barṯo du malko, šqiloli, hawyo aṯto laǧani, w m uʕdo w l yarḥo aw l yarḥo w fəlge gdoṯeno l tamo. 
093. I ruḥayḏax ayko gmaḥtatla? Muḥaqqaq gədqoṭannax baḏ̣ ḏ̣arbe”.
094. I kačkaṯe ġalabe mʔaṯro ʕal u maktubano d mtaraslela, lu gawro; w mətyaqallale.
095. Məqqa d koṯe, i zʕurtaṯe koḏ̣əʕfo maz zuḥṯe du maktubawo d mtaraslela,
096. Faqaṭ azzeyo yarḥo, yarḥo w fəlge, tre yarḥe, tloṯo yarḥe, l aṯi xabro mu gawro w lo ḥzela pežən mine.
097. Mətfakalla, məlla: “Mən maktub wa, mtarasle lu gawrayḏi hano?”
098. Komər qayəmo aṯyo i ḥurmayo d masḥyowayla, aṯyo l gaba w məllala: “Ya i barṯayḏi! ʕAl mən disa twirayto hat w qhirayto hat?”
099. Məlla: “Ya i emayḏi, mən əmmono? Haymen kaleyo u maktub, d aṯi mu gawrayḏi, w komalli komər:
100. Gdoṯeno w kšoqanno i ruḥayḏax, gədqoṭannax baḏ̣ ḏ̣arbe. ʕAl aṯe ono kməftakrono w kzayʕono”.
101. Məlla: “Hani, kmo yarḥe d aṯi u maktub?” Məlla: “Hani kibe tloṯo yarḥe”.
102. Məlla: “Komdagəl muḥaqqaq u gawrayḏax, aṯi l qaṭlo, faqaṭ kit greʕo mede me dəṯṯe mayəṯ, maḥatte b dukṯe d greʕo.
103. Baḥ ḥayayḏe kulle lə kwe d oṯe me tamo”.
104. Azzeyo bi navayo taqrib d što yarḥe, l aṯi xabro mu gawro.
105. Mətyaqalla li aṯtayḏe d ḥaqiqat kətyo msikoyo tamo.
106. Komər qayəm i ḥurmaṯe, naḥito lu šuqo w šqilala badle d ǧule dag gawre, maḥatla ʕal ruḥa w mədlala l sayfo w l rəmḥo w mṭelala, šqilala səsyo w rawixo ʕal u səsyo w maftela foṯa laf i walayaṯe d u gawro d aṯila.
107. Ənkan yarḥo aw ḥamšo aw əšto, i ḥurmaṯe mhalaxla bu darbo w maṭyo li walayaṯe.
108. Azzayo, ḥzela u gawro ḥaqiqat, kaleyo greʕo w čik b ʕiquṯo ġalabe rabṯo.
109. Kḥayro ebe: aǧ ǧulayḏe qṭiʕi w mzarzli, latle əqtidar d soyamle panṭor, šarwolo yaʕni.
110. Azzayo, hiya stine həzla u zago di xwazginiye di barṯo du malko.
111. Komər i naqqa d ʕabiro l gab u malko w lu malko ḥəzyole, ġalabe rḥəmle i zʕurtaṯe.
112. L oḏaʕwa d kətyo aṯto, bale oḏaʕwa d kətyo gawro.
113. Məllela: “Ya u abrayḏi, l mən aṯət?”
114. Məlle: “Ašər aṯino d ṭolabno i barṯayḏux”.
115. “E”, — məlle, — “ya abro! Ġalabe noše xoṯux aṯi w qṭili.
116. Koḥozenux ġalabe zʕuro layəq šafiro. Kobaʕno d lo ʕəbrat hat bi masalaṯe, d lo haha məqṭolat w baḥ ḥayayḏi kulle lo kəzzux me boli!”
117. Omər məlle: “Ono aṯino me dukṯo raḥəqto, d oṯeno ṭolabno i barṯayḏux.
118. Ənkan di barṯayḏux d lo rəḏ̣yo ebi, u qaṭlayḏi howe ḥalal, u admayḏi b qḏoli”.
119. Komər lu malko məlle: “Kayso kəmmat, ya u abrayḏi!”
120. Qralle li tloṯo suhḏe baynoṯayye w kṯuwwe u sanadaṯṯe, ḥatta i kačkaṯe, d əṯyo w d lo məǧġolo aʕme, gədməqṭaʕ qarʕe. Maqbele.
121. Komər hawi ʕaṣriye, u zʕurano mbele a tloṯo suhḏayḏe ʕam ruḥe w azzeyo ʕabər li odaṯe d Farxuṣaf.
122. Bi qamuṯo drele šlomo aʕla məlle: “Šlomo aʕlax, ya Farxuṣaf!”
123. Lo madʕalla aʕle.
124. Komər i naqqa d lo madʕalla aʕle, ele madʕalle b lišone d niše ʕal ruḥe, mu sabab d hiya d kətwa ḥurma d ǧġilo xd ag gawre, w madʕalla ʕal ruḥa xd an niše.
125. Məlla: “Ahla w sahla! ʕAl ʕayni ġalabe aṯət, ya ḏ̣ayfo ʕazizo!
126. Hani arbʕi əšne ono məstanḏ̣arto wayno du maṯyayḏux d oṯət larke!”
127. Farxuṣaf səmla šəbhat d koməǧġolo aʕma i kahrabiyayḏa.
128. ʕAyəqla ġalabe bu sabab əšne ġalabe i kahrabiyaṯe quma qaḏiḥto wa w ḥa yawmo may yawme d aloho li kahrabiyaṯe lə ǧġilo aʕma, w aydarbo adlalyo d oṯe ḏ̣ayfo l gabayye dore šlomo ʕal Farxuṣaf, w i kahrabiye madaʕro aʕla d əmmo: “Ahla w sahla ʕal aʕ ʕayne!”
129. Komər lu ḏ̣ayfano məlle: “Ya kahrabiye! Adlalyo aṯino l gabayxu w m uʕdo w l tloṯo yawme koḏaʕno gməqṭənno.
130. Kobaʕno d əmmatli ḥəkeye wayaxud ono d omannax ḥəkeye”.
131. Komər madʕalla ʕal ruḥa b lišono dan niše, məlla: “Lo, ya ḏ̣ayfo ʕazizo! Ono hani kibe ʕəsri əšne qayəṯto no bi odaṯe w qum Farxuṣaf. Kəḏʕono, bəṯr m tloṯo yawme gməqṭolat, hič olmassa hat amalli ḥəkeye,
132. I ḥəkeyaṯe, d fayšo ḥaṣra b lebi w tə ǧara d lo nəfqat me lebi!”
133. “E”, — məlle, — “ahla w sahla, ʕal aʕ ʕayne! Ono gdomannax ḥəkeye”.
134. Komər məlle: “Ya kahrabiye! Kətwo ḥa malko. U malkano ḥa yawmo may yawme d aloho yasəq ʕal qarʕe du quṣrayḏe,
135. W kal komaṣəṯ ʕal aṭ ṭayre, d kofayri mi barriye, koyəsqi lu zozan.
136. Komər ḥəlle, ḥzele: aṯi ṭayro m bayn aṭ ṭayranək, friš w aṯi maḥatle ʕal iḏoṯe du malkano, ʕal qarʕe du quṣro.
137. U malko kḥoyər bu ṭayrano, ṭayro alyaq mine w šafər mine layto.
138. Rḥəmle ġalabe lu malko u ṭayrano, w maʕballe lu bayto.
139. Səmlele qafas w maḥatle bu qafasayḏe w kowele moro lu ṭayrano ġalabe, ḥatta hul d kamilo i šato du ṭayro gabe.
140. Mədkamilo i šato du ṭayro gabe, aṯi u waxt, disa daṭ ṭayranək d fayri w yəsqi l dukṯayye.
141. Komər mosaqle u ṭayrayḏe ʕal qarʕa di goro, məlle: “Balki səmle i beriye daḥ ḥawronayḏe, w d mosaqne, d ḥoyər appe”.
142. U ṭayrano maḥatle ʕal iḏoṯe bu qafasayḏe, w aṭ ṭayre kalənne fayore.
143. Komər lu ṭayro mḥele ruḥe bu qafaṣ w nafəq mine w fayər w ʕali. Azzeyo maṭi laḥ ḥawronayḏe.
144. Məqqa d u malko ḥəlle w fayəš ʕal qarʕe du quṣro, d doʕər u ṭayrano diḏe, u ṭayro lo daʕər.
145. Azzeyo waxt eba taqrib d əšto yarḥe, naḥiti naqqa ḥreto aṭ ṭayre mu zozan, d oṯən li barriye.
146. Komər disa u malkano yasəq ʕal qarʕe du quṣro w ḥəlle baṭ ṭayrani, məlle: “Balki u ṭayrayḏi naqqa ḥreto d oṯe l gabi”.
147. Komər ḥəlle, ḥzele qafle d ṭayre, kala fayərto, kal konəḥto.
148. Ḥzele ṭayro maṭ ṭayranək friš w aṯi msawyo laf u malko, w maḥatle ʕal iḏe du malko disa ʕal qarʕe du quṣro.
149. Koḥoyər, ga kale u ṭayrayḏe. Ġalabe u malkano fṣiḥ bu ṭayrano diḏe, d aṯi l gabe.
150. I naqqa d maḥatle ʕal iḏoṯe, komər mofaqle lu ṭayrano ḥabṯo d buzarʕo me feme w maḥtole b iḏe du malko.
151. U malkano ḥəlle bu buzarʕano, məlle: “Muḥaqqaq u ṭayrano diḏi hadiye rabṯo mamṭeleli”.
152. Komər lu malko hiwole lu ǧanono, w lu ǧanono məblole lu bəstono w zrəʕle, i ḥabṯo du buzarʕawo.
153. U malko komalle komər: “Ya abro! ʕAyno me diḏux ʕal u bəstono kule w i ʕayno ḥreto ʕal i ḥabṯo du buzarʕano! Ḥzay be mə ktowe mina!”
154. Komər lu ǧanono zrəʕle i ḥabṯo du buzarʕano w maḥatle ʕayno aʕla, w i ʕayno ḥreto ʕal u bəstono kule yo.
155. I ḥabṯo du buzarʕawo yaʕyo w ʕalyo kiba qumṯo, zbəṭla tloṯo ḥabuše.
156. Komər hulele xabro lu malko, məlle: “Ya u malkayḏi! U buzarʕawo, d mamṭele lu ṭayro, msəkle tloṯo ḥabuše”. 
157. Məlle: “Abro, ʕaynux towe aʕlayye, i naqqa d moṭən, d lo nəfli li arʕo, d mamṭatline!”
158. U ǧanono ʕayne mu bəstono kule ʕal a tloṯo ḥabušanək yo.
159. Ḥa yawmo may yawme d aloho, kito ḥayye b gawe du bistonano. Azzayo ḥfəxla u samayḏa ʕal ḥabušo manək.
160. E ṭabiʕi mu taṯir du samo u ḥabušawo šaʕəṯ.
161. Aṯi u ǧanono, hule xabro lu malko, məlle: “Ya u malkayḏi, išmənto rang d ḥabušo manək šaʕəṯ, faqaṭ lo maṭi, anǧax tre tloṯo yawme ḥrene gədmoṭe, w mamṭenuxyo”.
162. Hawi i dane d ʕaṣriye, li šḥanṯo mḥela bu ḥabušawo.
163. Mu taṯir du samo nafəl li arʕo d lo mu ǧanono.
164. U ǧanono mədlele w aṯi, hule lu malko.
165. Komər u malkano zayəʕ d oxəl u ḥabušano, l aḏəʕ mən yo.
166. Kətwayle lu malkano qaṭən, ġalabe ḥliṯo wa ʕal lebe, mu muklo, d oxalwa u malko, mokalwa li qaṭənaṯe diḏe.
167. Komər məlle: “Amṭewu u ḥabušawo, sumulle bu fəlgo, maḥtinale qm i qaṭən, ṭrəxlole, d ḥozina mə towe mina, w bəṯr gdoxanno ono u ḥabušano!”
168. Šləḥle fəlge du ḥabušawo, maḥatle qm i qaṭənayo diḏe, d roḥamwayla ġalabe, w d obewayla mu muklayḏe.
169. Li qaṭən axila. I naqqa d ʕabər u ḥabušo l gawa, m iḏe d kətwa kule samo, i qaṭən yarimo w biṭo, b naqqa mayiṯo.
170. Komər u malkano, mədle lu sayfayḏe w mḥele ʕal qarʕe du ṭayrayḏe, qṭile.
171. Məlle: “Ya d kəttat bišo, lo kayso! Ono haqqa səmli kaysuṯo aʕmux, w haqqa səmlilux more, w mam muklonayḏi mawkalwaynolux, w azzux mamṭeluxli hadiye msammoniṯo, w d obatli d oxanna d moyaṯno!”
172. Komər qayəm qṭile u ṭayrawo diḏe tamo.
173. Bəṯr, b waxt ġalabe, kətwo ḥa zlam, disane, ʕayni bi walayayo.
174. Kətwayle emo u babo. I emo, u babayḏe masuwalle, səmwalle taqrib d mo w ʕəsri əšne kul ḥa.
175. Ḥatta i emo w u babayḏe lo qədriwa d nəfqiwa larwal, w u zʕurano latwayle čara w lo qodarwa d soyamwa šuġlo, əlla ġayr mi emo w mu babayḏe.
176. Me ṣafro hul ʕaṣriye yatiwo gabayye.
177. Ṭəlbiwa mine maye, ṭəlbiwa mine muklo, mapisiwo taḥte ruḥayye w konašwo taḥtayye.
178. Komər u zʕurano ġalabe ʕaǧəz mi eme w mu babayḏe, saʕaye aqdam me saʕaye, obaʕwo d mayṯi a tre.
179. Ḥa yawmo mə d ʕaǧəz ġalabe, məlle: “Adlalyo gəzzino ono stine li ǧivate du malko, gyotawno gabe!
180. Komər aṯi u zʕurano, yatu bi ǧivaṯe du malko, bi xaṣra taḥtayto qum feme du tarʕo qm aš šakkalat.
181. W i emo w u babayḏe kalənne bu bayto. W u zʕuro komaṣəṯ ʕal i štaġaliye du ʕamo.
182. Fayət ḥa zlam qum feme du tarʕaṯṯe, ga kal ko i emo w u babayḏe koboxən.
183. ʕAbər larġul, kal komapəsse taḥte ruḥayye.
184. Məlle: “Qay hawxa?” Mərre: “Ašər u zʕurayḏan azzeyo me ʕaṣriye li ǧivate, lo kəḏʕina se man azzeyo. W aḥna kal koḥozatlan bu ḥalano”.
185. Omər u zlamawo aṯi lu diwan du malkano, ḥəlle ḥzele u zʕurawo, məlle: “Flan kas! Emux w babux mapəsse b ruḥayye w kal koboxən me ʕaṣriye d aloho.
186. Mə kosaymat harke? Qəm zux laf elayye!”
187. Komər u zʕuro məlle: “Šxerana xudera! D moyatwayno aqdam d ʕəsri əšne w lo foyašwayno l adyawma!
188. Baḥ ḥayayḏi kulle lə ḥzelili raḥa šan ruḥi. Me ṣafro hul ʕaṣriye koxodamno emi w babi, fəlge d saʕaye d nofaqno, ʕaynayye lə kṭəʕno!”
189. Komər lu malko məlle: “Abro! Ḥṭiṯayye lo b qḏoli, ḥṭiṯayye huyo b qḏolux! Kəbʕat, d emux w babux adlalyo d mayṯi?”
190. Məlle: “Ḥṭiṯayye huyo b qḏoli! Kobaʕno d mayṯi emi w babi. Mu sabab d xolaṣno mu ḥalano, hənnək ste xəlṣi mi aziyaṯe d kogəršila”.
191. Komər lu malko mʔamalle lu ǧanonayḏe, məlle: “Abro, zux mamṭi ḥabušo manək diḏan, d mamṭele lu ṭayro! Gdobina fəlge lawo w fəlge lawo, ṭrəxlile, a tre gmayṯi”.
192. Komər azzeyo lu ǧanono mamṭele u ḥabušawo.
193. Lu malko fləġle bu fəlgo w hulele, məlle: “Abro! Izux haw hano, l babux fəlge w u fəlgo ḥreno hawe l emux, w a tre adlalyo gədmayṯi, gədxəlṣat mənne!”
194. Komər u zʕurano mədle lu ḥabušo b fṣiḥuṯo ġalabe w mobele lu bayto.
195. Knəšle taḥt i emo w taḥt u babo mnaḏ̣əfle, məlle: “Yabo, azzino ono lu šuqo, d mamṭenalxu ḥabuše d əxlutu.
196. Kal komamṭelilxu ḥabušo, mədlux fəlge hat axul, w fəlge emi ste ṭrəxlole!”
197. Omər li emo w lu babayḏe ġalabe dʕallalle mu sabab d mamṭelalle ḥabuše.
198. Lu babo axile fəlge du ḥabušo, w li eme ste axila. Baq qudrat d aloho, bat tešbḥoṯayḏe, i naqqa d ʕabər u ḥabušawo l gawe da tre, a tre daʕiri xortin d arbaḥṣar əšne w əšmo d kewo lo fayəš aʕlayye.
199. Komər hawi šayiʕa bi walayaṯe du malkano, d a tre zlamatani d kətwayne sowe, d kul ḥa, ʕumrayye mo w ʕəsri əšne, aydarbo dəʕri howən xortin d arbaḥṣar əšne?
200. Komər u malkano, məqqaṣ mpašmalle ʕal u ṭayrawo diḏe d qṭile, ya kahrabiye, hawxa Farxuṣaf, d lo məǧġolo aʕmi, bəṯr me d ono məqṭənno, haqqa gəmpašmno aʕli, zəd mu malkawo d mpašmalle ʕal u ṭayrawo.
201. W kal kazzino b xaṭir diḏax! Bas yo adlalyo.
202. D fašno hul ṣafro stine ḥa yo, w fašno lu muḥreno ste ḥa yo, saʕaye w mo saʕat xəd ḥḏoḏe yo”.
203. Omər, madʕalla ʕal ruḥa xd i kahrabiye b lišono d niše, məlla: “Ahla w sahla, ʕal ʕayni w d babi, ya ḏ̣ayfo ʕazizo! Ono ste kəḏʕono, d lo məǧġolo aʕmux, Farxuṣaf gəmpašmno mu sabab d ḥreno xoṯux lə kḥəzyo w lo kəmnaqyo”.
204. Komər qayəm hiye w a tloṯo suhḏayḏe.
205. As suhḏayḏe kəmmile, kəmmi: “Aḥna b ʕaynayna ḥzelan w b aḏnoṯayna šamiʕina d ǧġilo aʕmux”.
206. Məlle: “Lo! Lə ǧġilo aʕmi, haymen, haṯe. I kahrabiye koməǧġolo aʕmi”.
207. W qayimi aṯən, ṭləbbe xaṭər mina w aṯən gab u malko.
208. U malko omər: “Abro! Mə xayifo aṯət! Fayšatwa hul ṣafro! Mu sabab balki məǧġolowa aʕmux m iḏe d ṣafro?”
209. Məlle: “Lo! Saʕaye w mo saʕat xəd ḥḏoḏe yo”.
210. “Ǧġilo aʕmux, lə ǧġilo?” Məlle: “Haymen, lə ǧġilo”. “E”, — məlle, — “kayso!”
211. Bəṯr mə d hiye aṯi l gab u malko, ġalabe qḥiro Farxuṣaf mi kahrabiyayo diḏa, qayimo twirola, simola xd u ʕuro w mʔamalla d mamṭila ḥḏo ḥreto d maḥtila b dukṯa.
212. Amṭallalla kahrabiye ḥreto, fayišo hul ṣafro quma.
213. U yawmo da tre, disa hawi ʕaṣriye, komər azzeyo hiye w a tloṯo suhḏayḏe, ʕabiri larġul. Disa drele šlomo, məlle: “Šlomo aʕlax, ya kahrabiye!”
214. Madʕalla b lišono dan niše ʕal ruḥa, məlla: “Ahla w sahla ʕal aʕ ʕayne! Ġalabe b šayno w b šlomo aṯət!”
215. Məlle: “Haymen adlalyo b ramšəl aṯino larke w məllilax ḥəkeye, w adlalyo fayəšli lalyo ḥreno. Kobaʕno d adlalyo d hat d əmmatli ḥəkeye”.
216. Məllale: “Lo! Lazəm d hat d əmmatli ḥəkeye. Kəḏʕono fašlux lalyo ḥreno w gməqṭolat. I ḥaṣraṯe diḏux ṭro fayšo b lebi w tə ǧara d lo nəfqo me lebi!”
217. Baʕ i naqqa d məlla hawxa li kahrabiye madʕalla aʕla, Farxuṣaf tamo b galda bʕiǧo w aṯyo d mitoqo, d mayṯo.
218. Komər məlla: “Hat amalli ḥəkeye!” Məlle: “Ahla w sahla! Adlalyo ono gdomannax ḥəkeye”.
219. Komər məlle: “Ya kahrabiye! Kətwo ḥa aġa. U aġano mṣaydono wa. 
220. U aġano kətwo arbʕi greʕe taḥt iḏoṯe.
221. W lu aġano kətwayle ṭayro du ṣaydo, makraxwa u ṭayrano ʕam ruḥe.
222. Ḥa yawmo may yawme d aloho hiye, ann arbʕi greʕayḏe naḥiti w azzehən karixi bu ṭuro, d məski ṣaydo.
223. Omər hawi fəlge d yawmo, lə msəkke ṣaydo, w hiye w ann arbʕi greʕayḏe aṯən l mawto mu ṣahwo.
224. Maye lo qayəṯ b iḏoṯayye.
225. Lu malko lo qadər d mosək ruḥe mʔamalle ʕal a greʕayḏe, məlle: “Zoxu, kraxu qm aš šenawoṯani, bu ṭurano, balki ḥozutəllan ʕayno d maye, ḥatta d midabrina d zano lu bayto!
226. Mu ṣahwo kulan gədmayṯina”.
227. Komər ann arbʕi greʕayḏe kulle b rawixuṯo w kokərxi bu ṭuro ʕal am maye.
228. L ḥa ma greʕe komər ḥzele maye qaloʕe, d konəḥti me šeno, kul naqqa nəqṭo, konoḥət.
229. Aṯi hule xabro lu aġayḏe, məlle: “Ya u aġayḏi! Ḥzeli ʕayno d maye, amma xayifo maye lə kṯe mina, anǧax saʕaye gməmloyo ṭaṣe d maye d šotat”.
230. “E”, — məlle, — “kayso gyətwina qm u ṭelolo ste w ham ste gšotina maye”.
231. Komər lu malko mədle i ṭasayḏe, hiwole b iḏe du greʕo, məlle: “Ḥata qm u dolufawo dam maye!”
232. Lu greʕo mədle li ṭaṣe, maḥtole qm u dolufo dam maye w konoqaṭla nuqṭo b nuqṭo koṯe li ṭaṣaṯe.
233. Azzeyo taqrib d saʕaye hul d malyo i ṭaṣaṯe diḏe maye.
234. Lu greʕo mədle li ṭaṣe w hiwole b iḏe du malko, d u malko d šotela.
235. Komər lu malko mʕalyole, d maqlabla ʕal qarʕe, lu ṭayrano mḥele ruḥe bu qafas diḏe, w nafəq mu qafasayḏe, w mḥele ruḥe bi ṭaṣayo du malko, w bəzle i ṭaṣayo, lə ṭrele d u malko d šote am mayanək.
236. U malkano ġalabe qḥir mu ṭayrano diḏe, d nafəq me dukṯe w d bəzle am mayanək diḏe w lə ṭrele šotalle.
237. Komər mədle lu sayfayḏe w grəšle d moḥele ʕal qarʕe du ṭayrayḏe, d qoṭaʕle.
238. Naqqa ḥreto məlle: “Naʕla ʕal u šiḏo! Kfoyašno saʕaye ḥreto.
239. Balki ḥemo wa ʕal u ṭayrano diḏi, haw mdaballe w mḥele ruḥe bu qafaṣayḏe w nafəq me dukṯe beḥamd diḏe, bəzle u kosano diḏi dam maye”.
240. Komər fayəš məqdar d saʕaye ḥreto hul d mali u kosawo diḏe maye w lu greʕo mədle lu koso, hule b iḏoṯe du malko d šotele.
241. Komər i naqqa d u malko abəʕ d maqlable ʕal qarʕe d šotele, lu ṭayro disa mḥele ruḥe bu kosawo diḏe w drele m iḏoṯe, lə ṭrele d šotele.
242. Komər u malko məlle: “Annaqqa i naqqa d at tarte yo, u qaṭlayḏe ḥalal yo!” Mədle lu sayfo w grəšle w mḥele b qarʕe du ṭayrawo diḏe, qṭile.
243. Mədle li ṭaṣayo diḏe, hiwole lu greʕo, maḥtole disa qm am maye w malyo maye.
244. Komər u malko mpašmalle ʕal u ṭayrayḏe d qṭile, məlle: “Xwazi lo qoṭalwayne!
245. Kal komalyo naqqa ḥreto i ṭaṣayḏi”.
246. Bale aṯile ftakar lu malko, məlle: “Balki u ṭayrano koḏəʕ, mən šəkəl d maye ne. Izoxu kraxu, ḥzawu am mayani, m ayko dukṯo koṯən!”
247. Koṯən yasiqi a greʕe ʕal qarʕa di šenayo w karixi, d ḥozən be m ayko koṯən u mambaʕ dam mayani.
248. Ḥərre: ga kal koṯe me naqwo, koḥayri: ga kaleyo ḥawyo rabo, zəha, d kurfo. W am mayanək me fema di kurfayo konəḥti w koṯən bi šeno.
249. D u malko d šotalle, kulle samo ne, bi saʕayo gədmoyəṯ.
250. Komər huwwalle xabro lu malko, mərre: “Ya u malkayḏan! Am mayani lo šotatte, maye msamme ne, koṯən me fema di kurfo”.
251. Komər u malkawo, məqqaṣ mpašmalle ʕal u ṭayrawo diḏe d qṭile, haqqaṣ Farxuṣaf, i barṯo du malko, gəmpašmno aʕli, d adlalyo d lo məǧġolo aʕmi”.
252. Komər madʕalla ʕal ruḥa xd an niše məlle: “Ono ste kəḏʕono, gəmpašmno aʕlux w ḥreno xoṯux lə gḥəzyo w aḥmaqtər mina layt bi arʕo d aloho.
253. D ono huyowayno, kətyo me ʕaṣriye ḥammišmo kore ǧġilowayno aʕmux.
254. Bale koyo u ʕaqəl? Ayko gdəxlono me kisi w gmaširono aʕla!”
255. “E”, — məlle, — “annaqqa bas yo. Kal kazzino, b xaṭər diḏax!
256. Foyašno hul ṣafro ste xəd ḥḏoḏe yo, w uʕdo ste əzzino xəd ḥḏoḏe yo.
257. Ṭro mətfakro hiya bayn ela w l ruḥa! I kaysto məskola w i ḥarbo marfyola!”
258. Komər qayimo qayəm w aṯi gab u malko, disa yatu, u malko məlle: “Qay, abro, lo fayšət hul ṣafro?”
259. Məlle: “Ḥa yo saʕaye w mo saʕat xəd ḥḏoḏe yo.
260. Ənkan d məǧġolo, gməǧġolo, w d lo məǧġolo, hiya kəḏʕo”.
261. Bəṯr me d qayəm w azzeyo gab u malko, i kačkaṯe Farxuṣaf ġalabe qḥiro mi kahrabiyayo diḏa. Disa twirola w mʔamalla d mamṭəlla ḥreto, d mbadlila.
262. Komər, mṭallalla kahrabiye ḥreto w yatiwo quma hul ṣafro.
263. U yawmo da tloṯo komər aṯi disane, hiye w as suhḏayḏe, məlle: “Šlomo aʕlax, ya kahrabiye!” Məlla: “Ahla w sahla ʕal ʕayni! W ġalabe b šayno w b šlomo aṯət, ya ḏ̣ayfo ʕazizo!
264. Kəḏʕono, adlalyo fayəšlux w gədməqṭolat ramḥəl. Itaw!”
265. Komər i naqqa d hawxa madʕalla ʕal ruḥa, Farxuṣaf ġalabe qḥiro w bʕiǧo mina, mu sabab d koməǧġoli ak kahrabiyatani aʕma w hiya koḥəšwo ruḥa alyaq mi arʕo kula, šafər man niše di arʕo kula, w aydarbo lə gməǧġolo aʕma w kməǧġolo ʕam u zlamano?
266. Məlla: “Adlalyo, ya hat, gdəmmatli ḥəkeye ya ono gdəmmallax ḥəkeye”.
267. Məlla: “Lo haymen, ḏ̣ayfo ʕazizo! Adlalyo fayəšlux. Kəbʕono, d adlalyo d hat d əmmatli ḥəkeye w ṣafro gməqṭolat w gfayšat ḥaṣra b lebi.
268. Hama, d hat d əmmatli, ṭawtər yo”.
269. Komər məlla: “Ahla w sahla ʕal aʕ ʕayne! Gdomannax ḥəkeye”.
270. Komər məlle: “Ya kahrabiye! Kətwo ḥa zlam darweš w ḥa ʕaṭoro w ḥa naǧoro.
271. A tloṯani hawən aḥunone ʕam ḥḏoḏe w azzehən b darbo.
272. Xəd marke d əzzehən li walayayḏan d Murde.
273. Komər ṭawəʕ u yawmo aʕlayye bu ṭuro.
274. An nošani “e”, — mərre, — “mə saymina? Harke dukṯo ḥaruto yo, lazəm d gəršina ruḥayna l dukṯo, tuyo maṣtarto”.
275. Komər tamo ḥzalle mʕarṯo w ʕabiri l gawa di mʕarṯo.
276. “E”, — mərre, — “aḥunone! A tloṯotayna aḥunone na, lazəm zəbṭina nawbe ʕal ruḥayna, ḥatta d l oṯe noše, mšalaḥlan aw qoṭelan”.
277. “E”, — mərre, — “kayso kəmmutu. Man ṭro mosək nawba bi qamuṯo?”
278. Komər lu naǧoro məlle: “Aḥunone! Hatu a tretayxu dmaxu! W ono zlam naǧoro no. Gəmṭeno qayse, w ham ksomno i nuro w ham ksomno i ṣənʕayḏi gmaǧġanno ruḥi hul towe darang du lalyo.
279. Komər qayimi, u darweš, u ʕaṭoro, a tre damixi, w hano u naǧorano mofaqle i qaddəmayḏe w mədle l qayso b iḏoṯe, mnaǧallele ṣərṭo d kačke.
280. Mə d mkamele i ṣərṭayḏe, qayəm maqəmle u ʕaṭoro, məlle: “Aḥuno! Aṯi u waxt di nawbayḏux, d hat məskat nawba, ono koṯeli šamṯo d domaxno”.
281. Komər qayəm u ʕaṭoro, mḥele i nurayḏe b ḥḏoḏe, hawi bahro w kaleyo u naǧoro ste, damixo daməx.
282. Ḥəlle, kito kayso, tamo hama košəbho l ṣərṭo d kačke.
283. Komər məlle: “Muḥaqqaq hano l aḥuni u naǧoro mṣawalle i barṯaṯe. Madamki ele mṣawrole, waǧəb yo, d ono soyamna ǧule”.
284. Komər u ʕaṭorano, kətwo aʕme ḥəmre, w kətwo aʕme qumaš. Səmlela fəṣṭan d qumaš w maḥatle ḥəmre b qḏola w marwode, simole tam kalo.
285. Bəṯr mə d mkamlole, maqəmle u aḥunayḏe u darweš, məlle: “Aḥuno! Aṯi u waxt di nawbayḏux, qəm zbaṭ hat nawba, ono koṯeli šamṯo”.
286. Komər hiye qayəm daməx, qayəm u darweš, mḥele i nuro b ḥḏoḏe. Ḥəlle: ga kalayo ṣərṭo mṣawarto w malwaṣto tamo.
287. Məlle: “Kito w layto, hano l aḥuni, u naǧoro, simole w l aḥuni, u ʕaṭoro stine, malawšole. Fayišo d mitaḥət ruḥo b zʕurtaṯe”.
288. Omər maḥatle i səǧǧadayḏe ʕal i arʕo w bdele bi ṣluṯo.
289. Məlle: “Waʕd komanno, kobeno qumux, ya alohayḏi! Hul d lo maḥtat ruḥo bi ṣərṭaṯe, ono lə kwe d maʕleno qarʕi mi səǧǧadaṯe di ṣluṯo!”, — w bdele bi ṣluṯo.
290. Aloho mə d ḥzele i niye d lebe, d kətyo niya kaməlto, komər darḥal mtarasle u malaxayḏe w nfəḥle bi ṣərṭayo w hawi ruḥo eba, hawyo kačke w ǧġilo.
291. Komər: “Ya šamadan, ya kahrabiye! Mə kəmmat mi kačkaṯe? I kačkaṯe, ono komanno, konəflo lu naǧoro”. Komadʕər hiye komər: “Lo! Konəflo lu ʕaṭoro”.
292. W komər: “Konəflo lu naǧoro”, w hiya kəmmo: “lu ʕaṭoro”, w hiye komər: “lu naǧoro”, w hiya kəmmo: “lu ʕaṭoro”. W noše baḥs du darweš lə kmamṭe, d maḥatle i ruḥo bi kačkaṯe.
293. Komar həngi d ʕaǧizo Farxuṣaf məlla: “Kwiž baytux, čəlluxli me ʕaṣriye d aloho, i kačkaṯe konəflo lu darweš!”
294. Məlle: “Lo! Hat m ayko kəḏʕat? Konəflo lu ʕaṭoro”. U ḥreno madʕalle məlle: “Lo! Konəflo lu naǧoro”, hiye məlle: “konəflo lu ʕaṭoro”.
295. Məlla: “Bas yo! Mṭeli qəm diḏi w ǧġilono aʕmux, konəflo lu darweš!”
296. Məlle: “Lo! Hat lo kəḏʕat! Konəflo lu ʕaṭoro”.
298. Madʕalla li ḥreto, li kahrabiye aʕla məlla: “Konəflo lu naǧoro”. Ele məlle: “Konəflo lu ʕaṭoro”, hiya məlla: “lu naǧoro”.
298. Məlla: “Bas yo! Naqqa məllilxu: konəflo lu darweš, šariʕa layto gabayxu!”.
299. Komər qayimi me tamo, mərre: “Annaqla ǧġilo”.
300. Aṯən gab u malko. U malko məlle, komər: “Ha, abro?” Məlle: “Haymen, i kačke ǧġilo. Tamam?”
301. Las suhḏe shəḏḏe mərre: “Tamam, ǧġilo. Hul l uʕdo qay lo məllanlux, faqaṭ ǧġilo”. “E”, — məlle, — “kayso!”
302. U lalyawo azzehən l dukṯayye damixi.
303. Hawi ṣafro, mtarasle li barṯo, omər: “Barṯi, ǧġilat ʕam u šaxṣawo, d b ramšəl d aṯi aʕmax?” Əmmo: “E, yabo, ǧġilono”. “E”, — məlle, — “kayso”.
304. Komər qayəm məllele: “U abrayḏi, annaqqa tux l iḏoṯi! Huliluxyo, hawyo i aṯtayḏux b ḥalali”. Məlle: “Kayso, maqbeli minux”.
305. Abəʕ d mbaraxla tamo aʕle d soyəm i məštuṯayḏe, məlle: “Lo, u malkayḏi! Kosamno bi heviye minux, aḥna noše ʕašayər na, əšmənto bu namusayḏan ʕaṣabi na.
306. Kobaʕno i kačkaṯe, d lo mətwər u šarafayḏa, d obatliyo, d mobanna li mamlakayḏi, tamo d mbaraxna.
307. Lo haha harke d mbaraxna w d mobanna l tamo.
308. W lo nəfqo barṯo, an noše gdəmmi: muḥaqqaq haṯe me dukṯo ḥarbo mamṭele i zʕurtaṯe. Lə gbaʕno d oṯe kemayiye, nuqṣaniye aʕli w ʕal i aṯtayḏi”.
309. “E”, — məlle, — “abro, kayso kəmmat. Bale hawli muhla ʕaṣro ḥamšaḥṣar yawme, d soyamno u taxəm di barṯayḏi, ḥatta d qodanno mtarasna aʕmux!”
310. Komər hulele muhla ḥamšaḥṣar yawme lu malko, mkamele u taxəm di barṯayḏe w kul mede w mtarsole aʕme.
311. Bas i naqqa d nafəq, məllele lu malko: “Ya u malkayḏi, kobaʕno d obatli u xodumano, d koxodəm bi dərto.
312. Aḥna stine kətlan dərto xtaṯe, ġalabe koḥozeno zlam naḏ̣ifo, gədkonəš i dərtayḏan kayso”.
313. “E”, — məlle, — “abro! Lo mede ṭləblux mini. Xodumo? Mo xodume d əbʕat xtano gdobenux”.
314. Məllele: “Lo, ono hano bas yo”.
315. Komər mamṭela u gawrayḏa ste (u xodumawo u gawrayḏa wa), mamṭela ʕam ruḥa w aṯən.
316. Ənkan qunaġ d arbʕo yawme, ḥamšo yawme aw d yarḥo mhalaxxe, mqadamme li walayaṯṯe d oṯən.
317. Komər hawi ʕaṣriye aʕlayye, yatiwi ʕal aṭ ṭaʕnaṯṯe, i kačke kala aʕme.
318. Kətwa aʕme mufraza d ʕaskar stine, laǧan u hefoḏ̣aṯṯe d mḥafḏ̣ile m ide d ad dəžmən d lo oṯən, saymi taʕdiye aʕlayye aw qəṭlənne aw mšalḥənne.
319. B ʕaṣriye yatiwe ne sə ḥḏoḏe, komər li kačkaṯe məllale lu zlamawo, u gawrayḏa d mamṭela, xodumo, kəmmole kəmmo: “Uʕdo gdoballux u malano d aʕmi kule, bas d ṭorat d maḥtono i xuṣayḏi ʕal u sabilano diḏi, d kogəršalle, w zəlqalla b ṭizux, w gdoballux u malano kule”.
320. Komər hiye məftakalle məlle: “Paki, ono kal komqadamli li walayayḏi.
321. Hiç olmassa, Farxuṣaf stine lo məbloli ʕam ruḥi, faqaṭ gdomanno: amṭeli Farxuṣaf w mayiṯo aʕmi bu darbo.
322. Gmobanno u malano kule, ksoyamni fors qm i aṯtayḏi.
323. I aṯtayḏi gmətyaqno mini, d kətno gawro kayso”.
324. “E”, — məlle, — “ġamo layto, gmaqbanno”. Məlla: “Soz?” “Soz, soz”.
325. Komər mədla li xuṣayḏa, məfqola maḥtola ʕal u qallənayḏa w grišola hul d samiqo w məḥyola bu fardano d ṭize, i kafčke d lebe manqrola.
326. Azzeyo saʕaye, bi navayo məllale məlla: “Flan kas! Kətli šarṭ ḥreno: d ṭorat məḥyono bu fardawo d ṭizux u ḥreno i xuṣayḏi, gdoballux i kačkaṯe d kətyo aʕmi”.
327. “E”, — məlle, — “baʕ ono l mən aṯino? Šxwa aṯino ono, l Farxuṣaf!
328. I xuṣa d masamqola d məḥyola bu fardo d ṭizi, lə gmoyaṯno! Komilaʕeno!”
329. “E”, — məlla, — “ahla w sahla!” Qayəm mədla li xuṣayḏa, maḥtola ʕal u qallənayḏa, masamqola, məḥyola bu fardawo d ṭize u ḥreno, dməġla w məlla:
330. “B xaṭər diḏux! Annaqqa ṭrowe u mal kule lašanux”.
331. Farxuṣaf madʕalla, məlla: “Ono, ġalabe noše, abre d babe, abre d wazire, aṯəlli w lo raḏ̣yono b noše; bas, hat aṯət w raḏ̣yono ebux. Aydarbo gəmzabnatli w kobatli bu qumar lu šaxṣano, d kətyo u greʕo d babi?”
332. “E”, — məlle, — “lattat i aṯtayḏi? Ono kobenax ele, mə ḥarulax?”
333. “E”, — məlla, — “qay qadər yo aṯi mu ṭaraf d aloho aʕli!”, maqbela.
334. Komər hiya qayimo aṯyo lu bayto, šləḥla aǧ ǧulanək dag gawre me ʕal ruḥa w bdela bu knošo d larġul w hula amro, d šəqlənne taqrib d ḥamši əšti fare w šqilala rezo w mḥayḏ̣alla ruḥa.
335. Əḏʕowa, gdoṯe u gawro w ktowe məštuṯo.
336. Omər u gawro ste, mqadamle qariwo li walaye, kətwo tamo poṣṭaxana, ʕabəlla li poṣṭaxana, hule telġuraf li aṯto d ruḥe.
337. Məlle: “Ya ḥurma! Kal kaṯino ono w Farxuṣaf, maṭina l flan dukṯo.
338. Mḥayḏ̣allan ǧule w ʕadal dukṯayna! Bale kəḏʕat i ruḥayḏax ayko gmaḥatna, gədqoṭannax”.
339. Məlla: “Kayso. Kəḏʕono be kmo damġat kito ʕal ṭizux!”
340. Komər hawi ṣafro, ʕabər l gawa di walaye w nafəl fṣiḥuṯo bi walayaṯe ġalabe ʕal d aṯi u rabaṯṯe, u aġaṯṯe, d mamṭele Farxuṣaf, i barṯo du malko, ʕam ruḥe, d mwafəq.
341. Komər yatiwi bi məštuṯaṯṯe bi fṣiḥuṯaṯṯe. ʕAṣriye aṯi u qašo yo wayaxud u malla, d mbarax i kačkaṯe.
342. Mbarxole, b ʕaṣriye məllela, li aṯto d ruḥe, məlle: “Xayifo mamṭi u qaysawo diḏi, xd aʕ ʕadatayḏi aq qamoye d moḥenax!”
343. Məlla: “Flan kas! Bu baxtayḏux w d aloho! Kal kamṭelux Farxuṣaf, annaqqa bas yo, ma heš lo ṭaʕət u mḥoyayḏi?”
344. Məlle: “Imkan layto. I ʕadayḏi laybi mtarakna laǧanax. Xayifo mamṭi i ḥaṭro, d moḥenax!”
345. “E”, — məlla, — “ḥər ʕal ad damġatanək d ṭize d ruḥux! W bəṯr mḥay la bnoṯe da ǧwamər!”
346. Məlle: “Mə damġat?” Məlla: “Ad damġatanək d kətne ʕal ṭizux”.
347. Məlle: “Hat man hat?” Məlla: “Ono hayo, d məḥyowayno ad damġat ʕal ṭizux no, aḏəʕat.
348. D čikat bu ḥalawo, d kətwo ḥarbo naxwaš, w maṭət li daraǧe du mawto, w aṯyono, maxlaṣlilux w mamṭeli Farxuṣaf laǧanux”.
349. Komər tamo qayəm sġəḏle li aṯto d ruḥe, məlle: “Ya ḥurma! Ḥaṭino qumax, kobaʕno d ʕofatli”.
350. Omər mqadamla l gab Farxuṣaf, məlla: “Ya i ḥoṯayḏi! Hawo d mamṭelelax, ono ḥurma no. W hawo d aqdam d aṯiwo lu ṭlobayḏax, u gawrayḏi wa, hwewayle tamo kanošo bi dərtaṯxu.
351. W aṯiwa l mawto faqaṭ, lo maṯ, l aloho maxlaṣle.
352. Uʕdo kal kaṯət, hawət i aṯtayḏi, faqaṭ ono ḥurma xoṯax no.
353. Kəmṭat qəm diḏax, hano u gawrayḏi yo ktowe u gawrayḏax stine. W lo kəmṭat qəm diḏax, gəzzino gməblallax se babax, fəš gab babax, w aḥna gdəʕrina b šlomo, w hat fəš tamo!”
354. Məlla: “Lo, madamki hat kmamṭat qəm diḏax w aṯət bəṯr u gawrayḏax w haqqa səmlax kaysuṯo, ono ste ktuyono i ḥwarṯayḏax w ksaymono i xədmayḏax”.
355. Məlla: “Kayso”. Mamṭalle qəm dəṯṯe, w mbarxənne ʕal ḥḏoḏe.
356. W towutu saġ hatu aḥ ḥaḏ̣ire w ǧivataṯxu (Hat saġtər!) laǧani. Tayimo i ḥəkayayḏi.






======
Ritter: 063. Ḥ_Kf Sindbad, der Seefahrer.txt
(Besim:) Ḥanna u Kfarzoyo kəmdawəm laḥ ḥəkkoyatayḏe.
(Ḥanna:) 
001. Kətwa w latwa, ṭaw m aloho d bi šmayo latwa. (Zuhoerer: ha ḥaq, latwa!)
002. Kətwo bi walaye d Ṣṭambəl ḥa zlam ḥəmmal. U ḥəmmalano, kətwayle əšto abne.
003. U ḥəmmalano me ṣafro hul ʕaṣriye somwa ḥəmmaliye.
004. W somwa, lo somwa, aloho lo maswaʕwa u ḥəmmalano. ʕAṣriye foyašwa kafino.
005. Komar ḥa yawmo may yawme d aloho kito ṭaʕno ʕal ḥaṣe du ḥəmmalano. U ṭaʕnayḏe kibe taqrib d maṯe w ḥamši kilowat w ġalabe baṭəl taḥte.
006. Fayət bara d quṣro, ḥəlle, ga kale yo zlam ʕal qarʕe du quṣrano w kale yo u ṭambərayḏe b iḏote w kal komoḥe ʕal u ṭambərayḏe, haž latle mi arʕo qaṭʕiyan. U kef di arʕaṯe kule hiye kosoyamle.
007. Komar lu ḥəmmalano i naqqa d ḥzele u zlamano, d kətyo bu kefayḏe, ġalabe ʕayəqle me ruḥe. Maftele foṯe laf i šmayo w ḥəlle b aloho, məlle:
008. "Ya rab! Ono stene ʕabdo maʕ ʕabdayḏux no w ono ste, xd u zlamano, ənsan no, i ruḥayḏi ste xəd diḏe yo. Hiye qay yo bu kefano diḏe kəmkayəf w ono me ṣafro hul ʕaṣriye kotoʕabno taḥt u ṭaʕnano w kosamno w lo kosamno, lə kqodanno, d maswaʕno an naʕimayḏi.
009. B ʕaṣriye anǧax qodanno šoqanni šeṯ ṭalme aw šwaʕ ṭalme d laḥmo mu farmo, kul ḥa man naʕime kəxli ḥḏo w ġalabe mal lalye kofašno ono kafino."
010. Komar u zlamano, d komoḥe ʕal u ṭambərayḏe, ḥəlle bu zlamano, d ḥəlle bi šmayo, w aḏəʕ, i niya d lebe du ḥəmmalano mən yo.
011. Qrelele, məlle: "Ḥəmmal, ḥəmmal!" Məlle: "Ha!" Məlle: "Adlalyo gabi mʕazmo hat." (Zuhoerer: Way brawo!)
012. Məlle: "Kayiso kəmmat! Gmaḥatno u ṭaʕnayḏi, kobaʕno d obatli u adrasayḏux, adlalyo d oṯeno l gabux, d oxanno!"
013. Komar hulele u adrasayḏe, məlle: "Ono flan tuǧǧar no w adlalyo gdoṯat larke, mʕazmo hat gabi."
014. Komər b lebo basimo mobele u ṭaʕnayḏe, məftakarwa bu darbo, omarwa: "Muḥaqqaq adlalyo ksowaʕno gab u tuǧǧarano. W an naʕimayḏe stene gdəxli sahmi, hič olmassa balki miqawti (+det) adlalyo, lo fayši kafine."
015. Komər mobele u ṭaʕnayḏe, hawi qum ṭwoʕe d yawmo, disa azzeyo lu farmo, šqile u mede, d kətwo naṣib, šet, šwaʕ ṭalme d laḥmo, məblile lu bayto w hiye məlle: "Axulu, naʕime, adlalyo i ḥəssayḏi ste. Ono adlalyo lə gmaḥšamno harke, gəzzino. B dukṯo mʕazmo no."
016. Komar qayəm, aṯi gab u tuǧǧarano, drele šlomo ʕal aḥ ḥaḏ̣ire, drele šlomo aʕle.
017. U tuǧǧar qayəm me qume w mamṭele i ṣufro, grəšle muklo ʕaḏ̣im qumayye.
018. Bdele lu ḥəmmalano, axile, hul d sawəʕ.
019. Komər u zlamano məllele: "Ya ḥamolo! Baḥ ḥaye d aloho koyomenux. I naqqa d kətwayt taḥt u ṭaʕno, d maftelux foṯux li šmayo, be mən məllux, ya gdəmmatliyo harke. W d l əmmatle, kale u sayfayḏi, gədqoṭaʕno qarʕux."
020. "E", — məlle, — "flan kas! Ḥəngi d kətwa u ṭaʕnayḏi yaquro w baṭəlwayno taḥte, ʕaǧəzwayno me ruhi, ṭləbli u mawtayḏi mu alohayḏi. Mə ḥarulux mu mede, d məlli?"
021. Məlle: "Xayr! Ya gdəmmatliyo, ya gədqoṭaʕno qarʕux.'
022. "E", — məlle, — "ya u aġayḏi, ono mən omannux? Ḥəlli ebux, d kəttat zlam mkayfo. W kale u ṭambərayḏux b iḏoṯux w komoḥət aʕle.
023. Latlux haž mi arʕo w ono taḥt u ṭaʕno me ṣafro hul ʕaṣriye koʕowadno w kətli əšto naʕime w i ḥurmayḏi kosoyamno, lə ksoyamno i idara dan naʕimayḏi w lə ksoyamna. Ġalabe mal lalye di šato kəzzeyo, kofayšina kafine.
024. ʕAl haṯe ṭləbli u mawtayḏi m aloho, məlli: "Ya rab! Ono ste xoṯe ənsan no w hiye ste xoṯi ənsan yo.
025. Aydarbo a tretayna aʕ ʕabdayḏux, a greʕayḏux w lo saymatlan xəd ḥḏoḏe?"
026. Komər məlle: "Ya ḥəmmal! Gdomannux ḥəkkoye, aṣəṯ aʕli! U ḥalayḏi basimo yo aw diḏux basimo yo."
027. U tuǧǧarano komalle komər: "Ya ḥəmmal! Ono koḥozatli u šaxṣano. Babi bi walaye d Ṣṭambəl tuǧǧar wa. U ʕumum di ulke du šulṭono azgan me babi latwo.
028. Babi i naqqa d əzzawayle li taǧara, u ʕamo mḥayṣalwo bam mo qərš w tre w tloṯo. Babi u maḥṣulayḏe howewa w qərš qərš. Mḥayṣalwo kallat ġalabe.
029. W nfəqwayle əšmo l babi bayn at tuǧǧar, əšmo ʕaḏ̣im rabo."
030. Komər: "Ḥa yawmo ḥəngi d babi ʕaǧəz mi taǧara, w l aloho hulele mal ġalabe, hule waʕd bayn ele w l aloho məlle: "D haw nofaqno li taǧara, bas yo!"
031. Komər: "At tuǧǧar latimi l ḥḏoḏe w aṯən gab babi w mərralle: "Adlalyo gabux mʕazme na!"
032. Məlle: "Ahla w sahla!" Qayəm l babi səmle ʕazima lat tuǧǧar kulle w latimi b ʕaṣriye gabe, mamṭele u muklo qumayye, d əxli, səmle w lo səmle at tuǧǧarani, l axəlle u muklo.
033. E, məlle l babi: "Qay lo kəxlutu u muklano?"
034. Mərre: "Haymən, kətlan maqṣad. U maqṣadayḏan dlo komal, aḥna lo kowe, d əxlina u muklano diḏux.
035. Komər məlle: "Bavo, i taǧara w bas — huli waʕd, d lo nofaqno li taǧara — u mede ḥreno, u malayḏi kule qumayxu yo.
036. Kobeno waʕd šanayxu: ənkan d u malayḏu kule, d əmmutu, hawlanyo, fəlġinale ʕal ruḥayna, lo mosakno u malawo b iḏoṯayxu, gdobenalxuyo.
037. Faqaṭ waʕd huli qum aloho: li taǧara w bas, d lo nofaqno."
038. "E", — mərre, — "haymən aḥna ste u muklayḏux lo kəxlina, u maqṣadayḏan kule i taǧara yo.
039. D adšato d mšarkat aʕmayna w d nəfqina ʕam ḥḏoḏe, balki aloho ʕal foṯux, d obelan, aḥna stene maḥṣul basimo."
040. Komər məlle: "Bavo, axulu u muklaṯxu! Ono lo koṯeno aʕmayxu. Kətli abro, u abrayḏi gəmtarasne aʕmayxu."
041. "E", — mərre, — "kayiso. Yalənəz ṭrowe mu wariḏayḏux, d oṯe aʕmayna, kmaqablina u abrayḏux d howe.
042. Komər: "Ya ḥəmmal! Aṣəṯ! Ono u abro du tuǧǧarawo wayno. Qayəm babi, naḥət lu xan, šqileli tmoni baġle.
043. W a tmoni baġlani, kul ḥa aʕmayye greʕo w mlele tmoni ṭaʕne d mal w səmleli, mḥayḏ̣alle ʕam aḥ ḥawronayḏi, ʕam u tuǧǧar, d əzzano li taǧara.
044. Komər maḥatte u malawo diḏi kule b gawe di gamiye w qayimina m Ṣṭambəl, maftelan foṯayna bu baḥar, d əzzano li taǧara.
045. Mhalaxlan qunaġ d yawmo yo aw d tre yo aw d tloṯo yo. Maṭina l ada.
046. Bi adaṯe abiʕina, d saymina stəraḥa, məqdar d saʕaye aw tarte saʕat w bəṯr naqqa ḥreto i gamiyaṯe diḏan, d mdawmo, w d mhalxina ʕal u darbayḏan."
047. Komər: "Ya ḥəmmal! Aṣəṯ! I naqqa d kalina bi adaṯe, ono stene zlam ganǧ wayno, ǧehəl wayno w lebi laf ruḥi basimo wa, naḥətno ono w a greʕayḏi bi adaṯe.
048. Naḥitina ono w a greʕayḏi, mhalaxlan bayn i adaṯe, d kətyo bayn u baḥarano, mag gelone w mar reḥone, d kətwa eba, reḥone basime, ġalabe basəmli u ṭurano w i dukṯaṯe.
049. Mhalaxli məqdar d fəlga d saʕaye bu ṭurano, maṭino l dawmo, l ṭaraşto, d kətyo ʕamərto, ḥəlli, ḥzeli bəḥto d ṭayro taḥt i dawmaṯe.
050. Komər mədli li bəḥtaṯe, d maqlabna li xaṣra ḥreto, ḥəlli aʕla, d naqəš layto d layto aʕla.
051. Bi myadto d mədli li bəḥto, i bəḥto biṭo b iḏoṯi, aṯi ḥəs di tfənge mina.
052. Komər i naqqa d biṭo i bəḥtaṯe w aṯi u ḥəssano mina, ġalabe ono zayəʕno w huli amro la greʕayḏi, d dəʕrina laxalf.
053. Daʕirina ono w a greʕayḏi maṭina li gamiye, hulile xabro lu gamiči, məlle: "Xayifo arfi i gamiye bu baḥar, d mhalxina ʕal u darbayḏan!"
054. Ya ḥəmmal", — komər, — "mhalaxlan, marfele i gamiye bu baḥar w azzano məqdar d arbaʕ ḥamməš saʕat, čikina bu baḥar.
055. Ḥzeli, aṯi u ṭayrawo w mədle l šeno rabṯo, l qatoro ġalabe rabo w kali ʕəl me qarʕayna bi gamiye, hiye fayoro w marfele u qatorawo ʕal i gamiyaṯe diḏan. Simole balki šwaʕmo falqe.
056. I gamiyaṯe diḏan maġirole.
057. Ya ḥəmmal", — komər, — "at tuǧǧaranək, d kətwayne aʕmi kulle, hənnək w u malaṯṯe w a greʕaṯṯe kulle ḥniqi.
058. Fayišina ono w tloṯo ḥawrone b gawe du baḥarano, hawilan čara, d mḥalqina ruḥayna ʕal qayse, ḥatta d maxalṣina i nafšayḏan tamo."
059. Komər: "Ono w aḥ ḥawronayḏi fayišina ʕal u qaysano w aš šalqat du baḥar koməblilan li xaṣraṯe w laṯe.
060. Lo mafar kətlan, məqqa d kodorina hawar, noše layto, d oṯe laf elayna, w fayišina bu ḥalano.
061. Mu ḥalayḏi w me diḏux ayna basəm yo, ḥəmmal?"
062. Komər u ḥəmmal, komalle: "Ya tuǧǧar! Ḥaṭino qumux w qum aloho. B aloho u ḥalayḏi basəm mu ḥalawo diḏux, d kətwayt bayn u baḥar!"
063. Komər: "Aṣəṯ, ya ḥəmmal! Hawi u lalyo, falge d lalyo, ḥzeli, aṯi ḥaywan m bayn am mayanək, ʕayne mabarqiwa, xəd u kukwo. W hǧəmle aʕlayna, mhalaxwo, xd u šəkəl du barqo.
064. Aṯi, maṭi l ḥa maḥ ḥawronanək diḏi, d kətwa ʕal u qayso rawixo bayn u baḥar, w mḥalaqle feme lu zlamawo du ḥawrayḏi w ntəšle, mahzamle. Ḥəs du ḥawrayḏi kali bi šmayo.
065. A hnavatayḏi w du ḥawrayḏi u ḥreno qṭiʕi, məllan: "Uʕdo gdoxəl hawo, šawṭo ḥreno gdoṯe, gdoxəl aḥna stene.
066. Mu ḥalayḏan w me diḏux ayna basəm yo, ya ḥəmmal?"
067. Komər məlle: "Ya u tuǧǧarayḏi! Mo kore škur mine d aloho, u ḥalayḏi basəm mu ḥalawo diḏux, d kətwayt bayn am maye."
068. Komər: "U lalyawo aydarbo d hawi maqḏ̣elan w hawi ṣafro, imomo, u ḥaywanayḏan lə ḥzelan, fayišina. Disa bu waxtawo d lalyo ḥzeli disa, aṯi u ḥaywanano, d komabarqi ʕayne, xd ak kukwe, hǧəmle aʕlayna, xd u barqo, w mədle lu ḥawrawo diḏi u ḥreno stene me ʕəl u qayso w mobele hawo ste.
069. Fayəšno ono bəlḥuḏi. A hnavatayḏi qṭiʕi. Komoyaṯno mi zuḥtayḏi w daʔiman bu ftakarayḏi yo komanno: "Muḥaqqa ha gdoṯe w ha gdoṯe, gdoxeli."
070. ʕAyni... kobaʕno d domaxno, maz zuḥṯayḏi lo koṯeli šamṯo d domaxno.
071. Komər nahər aʕli, məftakalli bayn eli w l ruḥi, məlli: "Paki! E, gdoṯe adlalyo, gdoxəl ono. Kobəʕ d samno čara mede lu ḥaywanano, d məqṭəl!""
072. Komər: "Məftakalli, məlli: "Haymən kətwo aʕmi damančaye, tay d ḥoyanno, be i damančayḏi latyo mawǧud."
073. Omər: "Mxabaṭli bi xaṣraṯe w paṯe, de bu zor mofaqli i damančayayḏi mu qəlfayḏi, maḥtoli b iḏoṯi, kit eba šwaʕ ḏ̣arbe."
074. Komər: "Məlli: "Adlal;yo d oṯe u ḥaywanano, ono ste gmaḥatno a šwaʕ ḏ̣arbani aʕli. Qṭili, qṭili. Lə qṭili ste, kef diḏe yo.
075. Komər: "Hawi disa falge d lalyo ḥzeli, u ḥaywanano, aṯi, hǧəmle aʕli, xəd u barqo, ono ste mḥayḏ̣alli i damančayayḏi, məlli: "Gdoṯe, gmaḥatna aʕle bayn am maye, hama mə d kowe, ṭrowe!"
076. I naqqa d mqadamleli, fayəš taqrib d druʕo d moṭeli, maḥatli iḏi bayn am maye ste w maḥatli i damančaye ʕal u ḥaywanano w qayəmno, marfeli a šwaʕ ḏ̣arbe ebe.
077. I naqqa d marfeli a šwaʕ ḏ̣arbe ebe, a šwaʕ ḏ̣arbe qayiṯi bu ḥaywanano.
078. Aṯi ḥəs diḏe bi šmayo, maʕlele ḥəs diḏie w daʕər laxalf. W u ḥaywanano haw daʕər aʕli.
079. Bu ḥalayḏi fayəšno", — komər, — "hul ṣafro, me d hawi ṣafro, kodoreno lu hawar."
080. Omər: "Ono hawxa ḥzeli, fayito gamiye, d kəzza hiya ste bu darbayḏa, bayn u baḥar.
081. Məqqayəṣ d dreli hawar w maʕleli ḥəs diḏi", — omər, — "lo šamiʕi.
082. Faqaṭ", — omər, — "kətwo dəsmale ʕal ḥaṣi, mədli li dəsmalayḏi, šəryoli w kəmʕalena b iḏoṯi, kobeno ʕəšara alle, omanno, balki d oṯən laf eli.
083. U qaptan d ʕal i gamiyaṯe šaməʕ ḥəs diḏi w ḥzele u ʕeloyo di mandelayo, d kətwa b iḏoṯi.
084. Aḏəʕ, d kətno ənsan bayn u baḥar ḥniqoyo.
085. Maftele foṯa di gamiyayo diḏe laf eli, məlle: "Ya ənsan, hat stene mgargaš ruḥux ʕal u qayso laf harke!""
086. Omər: "Hiye koṯe laf eli w ono kəzzino laf ele bu qayso. B ḥal naxoš", — omər, — "mgargašli ruḥi l gawa di gamiye w annaqqa rawəxno ono ste, mobeleli bu darbo, d kəzzeyo."
087. Omər: "Maṭina l sapṯe du baḥar, nafiqina mu baḥar.
088. Məlli: "Annaqqa ʕomər baytux! Ono gəzzino bu darbano."
089. Nafəl darbo qumi", — omər, — "mḥeli ʕal u darbano ha harke w ha harke qunaġ d yawmo tre", — omər, — "maṭino l walaye. Koḥoyanno bi walayaṯe: əšme d ənsanat layto bi walayaṯe.
090. Koḥoyanno bi walayaṯe: ad dukanayḏa kulle ftiḥe ne. U mal kule eba yo.
091. Koʕobanno li dukanaṯe, mliṯo mal yo w haṯe mliṯo ṭərraḥat yo, haṯe mliṯo dinore yo w haṯe mliṯo tfəngat yo w haṯe mliṯo damančayat yo w haṯe mliṯo ṭanebər yo."
092. Omər: "ʕAǧəzno bi walaye, məlli: "Gmarfeno ruḥi, d ḥozina, l ayko kəzze u darbano!
093. Mhalaxli", — omər, — "maṭino l baxča mi walayaṯe.
094. Koḥoyanno bi baxčaṯe, ṭaʕmo layto ʕal i arʕo, d kətyo taḥt u rqiʕo di šmayo, d layto bi baxčaṯe.
095. Karəxno b gawa di baxčaṯe. Məqdar d tlaṯ, arbaʕ saʕayat, ġalabe basəmliyo."
096. Omər: "Bi nfaqto d nofaqno mi baxčaṯe ḥzeli l mede, mḥalaqle ruḥe bayne kaṯpoṯe w rawəx aʕli.
097. Koḥanno b raġloṯe, raġloṯe d ənsan yo, iḏoṯe koḥanno, iḏoṯe d ənsan yo w qarʕe d ənsan yo.
098. Koməǧġənno aʕme, lə gməǧġəl aʕmi. Kosamno, lə ksamno, lə gnoḥət me ʕal ḥaṣi.
099. Kodomaxno, kodomax aʕmi. Koqoyamno, koqoyəm aʕmi. Kobaʕno, d šoteno maye, d lo hiye šote b qamuṯi, lə kṭore d šoteno. Komaḥət iḏe ʕal qḏoli, kobəʕ d ḥonaqli.
100. Məftakalli bayn eli w l ruḥi, məlli: "Aydarbo ksamno mu ḥaywanano, d šqile u imanayḏi?
101. Ya flan kas", — omər, — "mu ḥalayḏi w me diḏux ayna basəm yo?" Omər: "Haymən u ḥalayḏi basəm me diḏux yo."
102. Omər: "Məlli: "Ṭaw mina layto: kəzzino disane bayn i baxča bu bəstonano, gšolaḥni ʕənwe w gəzzino, mobannanne, ʕoṣannanne bi maḥsarto w ksoyamnanne ḥamro w gmaštenole, balki rowe w howe šarxoš, gnofəl me ʕal ḥaṣi,d qoṭanne, d xolaṣno mine."
103. Omər: "Qayəmno, aṯino, qṭəfli ʕənwe kome, məblili li maḥsarto, ḥṣirili w čikili b gawa di maḥsarto w daʕənno.
104. Hul ḥamšaḥar yawmo l azzino laf am mayanək diḏi. Bəṯr me ḥamšaḥṣar yawme aḏəʕno, d hawən ḥamro, šaḥini." Omər: "Azzino."
105. Abəʕno, d yotawno, d šoteno", — omər, — "mḥalaqle iḏe ʕal qḏoli, abəʕ, d ḥonaqli, lo ṭrele, d šoteno maye.
106. Qayəm hiye, štele am mayanək kulle me gawa di maḥsartayo.
107. Bəṯr b falga d saʕaye ḥzeli, qarʕe hiz, raġloṯe rafən m aʕli, iḏoṯe hnən, naqqa omər "šalap" w nafəl me ʕal ḥaṣi."
108. Omər: "Barəmno l bəṯri, mədli l kefo w maḥtoli, marfoli ʕal qarʕe, mparčaqli qarʕe.
109. W məlli: "Haw kofaš kokoleno bi baxčaṯe."
110. Aṯino disa bayn i walayayḏi, karəxni məqdar d ʕaṣro, ḥamšaḥṣar yawmo, ʕaǧəzno.
111. E, məlli, balki hawo w baswo b gawe du bəstonano. Gəzzino naqqa ḥreto, ḥozina, mə kito, mə layto tamo!"
112. Omər: "Qayəm naqqa ḥreto azzino, axili bu bəstonano ḥabuše w axili pərtaqanat w axili mozat, qṭəflili ʕənwe w axili."
113. Məlle: "Gnofaqno mu bəstonano. Lə ḥzeli hawo, d rawəx aʕli bi naqqa ḥreto.
114. Bi nfaqto d nafəq qum feme du tarʕo, disa ḥəlle, rawəx ḥa ḥreno bayne kaṯpoṯe.
115. Bu sabab d i naqqa ḥreto d rawəxwo aʕle, fəšwole taqrib d ʕəsri yawme ʕal ḥaṣe, hama xayifo rahəṭ w azzeyo l bayn u bəstono, qṭəflele ʕənwe w disa ḥṣirile bi maḥsarto w fayəš məqdar d ḥamšaḥṣar yawme ḥrene bu ʕaḏabano.
116. Mu ḥalayḏi w me diḏux, ya ḥəmmal, ayna basəm yo?" U ḥəmmal komadʕər aʕle, komər: "Ya u aġayḏi! U ḥalayḏi basəm me diḏux yo."
117. Komər: "Bəṯr me d maštelile disa ḥamro, nafəl me ʕal ḥaṣi, hawi šarxoš w mədli l kefo, məḥyoli b qarʕe, mparčaqli.
118. W məlli: "Ḥaram aʕli i walayaṯe, d faš koleno eba.
119. W qayəmno mu malawo di walayayo kule, mi ṯarwayḏa, ḥaram aʕli ənkan d mofaqli qərš d kallat, azzino.
120. Mḥeli ʕal u darbo, nafəqno mi walaye w mhalaxli. Lə gḏaʕno, l ayna walaye gəzzino w payna darbone.
121. Azzino qunaġ d tloṯo, arbʕo yawme, mhalaxli, maṭino disa l walaye ḥreto, koḥoyanno bi walayaṯe: i walayaṯe disane, ad dukanayḏa bi dukṯo, aq quṣrayḏa bi dukṯo, kul mede, faqaṭ ənsanat layt eba."
122. Komər: "Kokoraxno mu šuqano lano, mi dukanaṯe l aṯe mu baytano lano, ʕaǧəzno. Ənsanat layt eba. Məlli: "Haymən gnofaqno mi walayaṯe!
123. Ono yasəqno ʕal qarʕe d goro, ḥəlli: yasiqo ḥurma w mhawalla aʕli, məlla: "Flan kas! Hat ste ənsan hat, mi ǧənsiyayḏi, itux laf harke!"
124. Omər: "Mqadamli, azzino l gaba, məlli: "Mən yo?" Məlla: "Mə kosaymət bi walayaṯe? Kito ḥawyo, yaʕni kurfo, kohəǧmo li walayaṯe, axila u ʕamo di walayaṯe kule. 
125. Izux l flan arʕo! Kito tamo škere d kefe, bʕaṭa! Gədnofaq tamo naqwo, ʕbar bu naqwo — laġam yo — hul d oṯat larke l gabi, u qaṣano taḥt i arʕo?"
126. Omər: "Azzino li arʕayo. Bʕəṭli i škerayo. Nafəq naqwo w ʕabənno bu naqwo, azzino l gab i kačkaṯe.
127. Məlli: "Hat man hat?" Məlla: "Ono i barṯo du malko di walayaṯe no.
128. Mi walayaṯe kula ənsan lo xaləṣ, bas ono xaliṣono.
129. Kul yawme d ʕrufto gdəṯyo i ḥayyaṯe, li walayaṯe kohəǧmo.
130. Kəṯyo kfayšola taqrib d saʕaye mqabəl diḏi ono ste konəfqono mqabəl diḏa.
131. Koʕəǧzo, kosaymo, lə ksaymo d qədro yəsqo l qarʕe du quṣrano, lə kqədro w kodəʕro.
132. Kle dukṯa stene i mʕarṯayhonike d mqabəl diḏan.
133. E, məlli: "Mə saymina?" Məlla: "Izux l flan dukano, mliṯo barəd yo. W i dukano du mqabəlayḏa ste kit eba bumbat. Izux rux barəd w bumbat me qum fema di mʕarṯayḏa.
134. W hul d oṯat qum feme du naqwo, d ʕabirat l gabi.
135. I naqqa d yawme d ʕrufto d nəfqo, gdoballux ʕəšara, gəmʕalyono i mandelo, d kətyo b iḏoṯi.
136. I naqlayo arfay nuro bu barədawo, balki qəṭlina u zəhano u rabo w xəlṣina mine."
137. Komər: "Lu zʕurano azzeyo lad dukananək, d məllale, w mbele barəd ʕam ruḥe w buġre w bumbat, rizile bu darbo w hul qum feme du naqwo, d koʕobar ebe, d əzzeyo lu quṣro.
138. Yawme d ʕurfto li kačke hulale ʕəšara, məlla: "Kal konafiqo me dukṯa."
139. Komər: "Marfele i nuro bu barəd, barəd wa, qayəṯ. Ab bumbatanək w ab buġranək kulle tiqi ʕal u zəhawo u rabo, qṭila, səmla alfo pižat m ḥḏoḏe."
140. Omər: "Hul d hiye abəʕ d oṯe gab i kačke, i kačke bari mine naḥito w maṭyo l qum feme du naqwo, məlla: "Nfaq! I bəšrayḏi aʕlux: qṭil u zəhawo."
141. Komər: "Ono w i kačke nafiqina, fayišo i walayaṯe kula bu amrayḏi w diḏa, u malawo kule diḏi yo.
142. Mu ḥalayḏi w me diḏux ayna basəm yo, ya ḥəmmal?" Komər: "Alo ḥal diḏux basimo yo, xera xude!"
143. "Karixina", — komər, — "lo qašo ḥzelan bi walayaṯi, d mbaraxlan. E, məlli: "Ḥurma, qašo layto, hama b lebi w b lebax yo stene.
144. Ṭaw mayo layto, aloho ṭro mḥalelan ʕal ḥḏoḏe, towina aṯto w gawro l ḥḏoḏe."
145. Komər: "Ono u i žənəkaṯe hawina aṯto w gawro l ḥḏoḏe."
146. Fayišo i žənəkayḏi məqdar d tlaṯ əšne gabi. Bəṯr ma tlaṯ əšne aṯila kewo li ḥurmaṯe diḏi, mayiṯo. Fayəšno disa ono bəlḥuḏe.
147. Yawmo, tre, tloṯo, arbʕo, ʕaṣro", — omər, — "ʕaǧəzno, məlli: "Alo haw fayəš kokoleno bi walayaṯe. Ḥaram aʕli", — komər, — "ənkan d mofaqli mi walayaṯe, tə mede.
148. W nafəqno b riši w ḥatta laḥmo ste, lə mbeli ʕam ruḥi, kafino mḥeli ʕal u darbo.
149. Mhalaxli qunaġ d tre yawme ḥrene", — komər, — "maṭino l walaye ḥreto.
150. Koḥoyanno bi walayṯe: i walayaṯe ste xtayo ḥaruyo yo, ənsan layto eba."
151. Omər: "Məlli: "Qay l aloho mṭele u naṣəbayḏi baw walayatani, d kətne ḥariwe, d ənsanat layt appe?""
152. Omər: "Azzino, mṭelili, mnaqelili me ʕumum du mal di walayayo kula ṭambər."
153. Omər: "Məlli: "Gmoḥeno ʕal u ṭambərano, balki d yolafno hič olmassa, gmašfaʕno u dardayḏi, d kətyo b lebi.
154. Mḥeli ʕal u ṭambər", — omər, — "yaləfno ṭambər.
155. W kit maye qaloʕe ste qm i walayaṯe", — omər, — "məlli: "Ṭaw mina layto gəzzi, gmobanni kursi w gmaḥatne qm am maye, gyotawno kul naqqa, gmoḥeno ʕal u ṭambərayḏi.
156. Gmaṣəṯno ʕal aḥ ḥayewən, d košəfʕi bam mayani. Man nune w maṭ ṭayre w maḥ ḥayewən, d košəfʕi.""
157. Omər: "Məlli: "Gəmṭeno u ṣabrayḏi bam mayani.""
158. Omər: "Ḥa yawmo may yawme d aloho. Kalino ʕal u kursiyano diḏi. Kal komoḥeno ʕal u ṭambər."
159. Omər: "Naqqa ḥzeli, nafəq m bayn am mayani tlaṯ kačkat w qum sapṯe dam maye mədde iḏoṯe d ḥḏoḏe w bdalle lu raqḏ̣o."
160. Ono komoḥeno ʕal u ṭambər w hənnək korəqḏi. Me ṣafro hul ʕaṣriye u qaṣano ak kačkatanək korəqḏ̣i w ono komoḥeno ʕal u ṭambər.
161. Kobaʕno d əzzino laf elayye, d mosakni ḥḏo mənne.
162. I naqqa d kəzzino, kəmḥalqi ruḥayye lam maye. W me d kodoʕanno, kodəʕri, komoḥeno ʕal u ṭambər, hənnək kobodən bu raqḏ̣o.
163. Lo yawmo, lo tre, lo ʕaṣro, lo ḥamšaḥṣar, lo ʕəsri. U kar, u ʕamalayḏan haṯe yo: ono komoḥeno ʕal u ṭambər, hənnək koṯən korəqḏ̣i.
164. Omər: "Ḥa yawmo məlli: "Bu karano lo kowe. Kəbʕe d b lalyo əzzino ḥofanni ṭanik. D əṯyo ḥḏo mənne, balki mičoko bi ṭanəke, bi gurtayo, w d mosakna lašan ruḥi.""
165. Omər: "Azzino, ḥfiroli məqdar d qumṯo tarte w maḥatli sawkoṯo aʕla w ṭmiroli bu ʕafro, bi dukṯo, d korəqḏ̣i."
166. Omər: "Disane aṯino, mḥeli ʕal u ṭambərayḏi, ak kačkatanək aṯən, mədde lu dalqawo, d kətyo aʕlayye, šməṭṭe, maḥatte tamhonike w bdalla lu raqḏ̣o.
167. I šafərto d kulle nafilo b gawe di gurtayo, d ḥfiroli.
168. Hul d əbʕo nəfqo, ono azzino, məlla: "I sətra d aloho yo, kəbʕono ǧulo.""
169. Omər: "Mədli lu kurkayḏi me aʕli, mḥalaqli, hulilayo. Lwəšla w at tarte ḥrene čiki b gawe dam maye, azzehən w haṯe, i ḥreto, mamṭoli, hawyo aṯto lašani.
170. Faqaṭ", — omər, — "i žənəkaṯi fayišo gabi, i šato qamayto huleli abro, lə ǧġilo aʕmi.
171. Lə gḏaʕno lo, kare yo. Lo, lale yo. Lo laʕge yo. Qay lə gməǧġolo aʕmi?"
172. Omər: "I šato qamayto l aloho hulelan abro, lə ḥzeli, d ǧġilo. Dertər di šato l aloho huleli abro ḥreno, disa lə ǧġilo.
173. I šato da tloṯo", — omər, — "huleli l aloho abro ḥreno, hawili tloṯo abne mina.
174. Ḥa yawmo may yawme d aloho", — omər, — "məlli: "Gəmǧarabno i ḥurmaṯe. D ḥozeno, hama d məǧġolo, ġamo layto!
175. Lo kəmmat, huwayla soz ʕam aḥ ḥawronayḏa. Məlla: "Ono, lo kowe, d məǧġolono aʕme.
176. W ayna minan, d mosək ste, lo kowe, d məǧġolina aʕme. Ayna yawmo d oṯina, disane ḥoṯoṯe na, ḥər na, ḥṭiṯo layt aʕlayna yaʕni. Layt ʕəlle d ḥṯiṯo, qabaḥa aʕlayan." U sozaṯṯe hawxa.
177. ʕAl hawxa i ḥurmaṯe lo məǧġolowa aʕmi."
178. Omər: "Ono ste, u dalqayḏa tleli, aʕmi yo b lalyo w b imomo, lə gmarfene. D marfene, kozoyaʕno mina, d l əzzayo."
179. Omər: "Nafəqno lu šuqo, mamṭeli tre ḥabuše. Huli ḥa mənne lu naʕimo d kulle w huli u ḥreno lu rabo. W di nave lulile."
180. Omər: "A tloṯo naʕime mqatalle. Hawo komər: "Hawliyo!" W hawo komər: "Hawliyo!""
181. Omər: "Ono komaṣəṯno aʕlayye, u maqṣadayḏi d mqatli yo, w d ḥozina, mə natiǧe gnofəq mi emaṯṯe."
182. Omər: "Naqqa ḥzeli, li emaṯṯe məlla: "Uxlutu qarʕe d babayxu! Qay ḥabuše latwa bu šuqo? Kəbwayle amṭewa ṭaʕno.
183. Maxṣuṣ mamṭele tre, laǧan d mǧarabli, ḥatta d məǧġolono aʕme.""
184. Omər: "U waxtawo məlli: "Ya rab! Komaškanno u muryo, u alohayḏi!
185. I ḥurmayḏi latyo lo kare w lo lale w lo laʕge. Annaqla kef diḏa yo.""
186. Omər: "Li ḥurmayḏi məlla: "Flan kas! Huwayli waʕd, d lo məǧġolono aʕmux, faqaṭ bəṯr me d ǧġilono aʕmux, haw kowe d əzzino ono gab at tarte ḥoṯoṯayḏi.
187. Diḏi w dəṯṯe qṭiʕo m ḥḏoḏe, ono w hat annaqla hawina aṯto w gawro l ḥḏoḏe."
188. E, məlli: "Ġalabe kayiso kəmmat!""
189. Omər: "Aṯi aʕlayna yawme d šabṯo. I ʕade d yawme d šabṯo kul ənsan koḥoyəf w mašəġ aǧ ǧulayḏe.
190. Məlla: "Flan kas! Šlaḥ aǧ ǧulayḏux w gməblanne l feme dam maye, gmašiġanne w gədḥayfono an naʕimayḏi!""
191. Omər: "Qamno ono ste, šləḥli aǧ ǧulayḏi.
192. Mu ʕəšq, d kətwa b lebi w d i ḥurmayḏi d ǧġilo aʕmi, ṭaʕino u dalqayḏa bi kəstayḏi. Hawo ste hulilayo, maslamlilayo."
193. Omər: "Mədla laǧ ǧulayḏi, məblila qum feme dam maye, masḥela an naʕimayḏa, ela ste sḥela.
194. Bəṯr me d sḥela, bdela bu tešiġo daǧ ǧule, ḥəlla, aṯi reḥe du dalqayḏa aʕla.
195. Qṭəʕla u gumlakayḏi, mofaqla u dalq mi hno du gumlakayḏi w mḥalaqla ruḥa bayn am maye.
196. Ḥəlli, aṯi u abrayḏi u rabo, karəx aʕli bu šuqo, məlle: "Ya babo! Emi nafilo bam maye, ḥniqo." — "Abro, aydarbo ḥniqo?" — Məlle: "Ḥniqo.""
197. Omər: "Qayəmno, azzino, məlli: aḥwili dukṯa, d mḥalaqla ruḥa bam maye, d ḥniqo!"
198. Omər: "Azzino a məlle: "Babo, ha harke nafilo bayn am maye, ḥniqo.""
199. Omər: "Naqqa ḥzeli, nafiqo i ḥurmayḏi, mʕalela qarʕa bayn am maye.
200. Məlla: "Flan kas! Diḏi w diḏux qṭiʕo m ḥḏoḏe. W ono w hat haw kowina l ḥḏoḏe.
201. An naʕime hani an naʕimayḏux ne w ono kərxowayno ʕal u dalqayḏi, čik b iḏoṯi.
202. Obatli u mal di arʕo kule, haw fayəš kibi fayšono gabux."
203. — "Ḥurma! Bu baxtayḏux w d aloho! Kətli tloṯo abne minax! Haṯe lo saymatla!""
204. Omər: "Məlla: "Əmkan layto, kəbʕat, an naʕime ṭr oṯən aʕmi, kəbʕat, ṭr oṯən aʕmux!""
205. Omər: "Məlli: "Ono mi šariʕa lə gnofaqno. An naʕimani gdomannalle. D oṯən aʕmi, gmaqbanno. W d oṯən aʕmax, sarbast ne.
206. Abne, gdoṯutu aʕmi, ʕam emayxu gəzzoxu?" Mərre: "Gəzzano ʕam emayna.""
207. I emo məlla: "Toxu lawo! Ḥalequ ruḥayxu bayn am maye!"
208. Omər: "La tloṯo mḥalaqqe ruḥayye bayn am maye, maṭən li emaṯṯe."
209. Omər: "Aṯino lu šuqo, mədli lu ṭambərayḏi, xd aʕ ʕadatayḏi d meqəm, w azzi, yatuno ʕal u kursiyayḏi, komoḥeno ʕal u ṭambər.
210. Ksamno, lə ksamno, d oṯe noše laf eli, haw koḥozeno niše, w d oṯən naqqa ḥreto d rəqḏ̣i, azzehən."
211. Omər: "Məlli: "Fayda lo fayəšli bi walayaṯe, ḥaram aʕli d foyašno harke stene.
212. Mvayaʕli an naʕimayḏi w mvayaʕli i aṯtayḏi. Haw ʕayni koṭəʕno, d foyašno harke!""
213. Omər: "Ḥaram aʕli, ya ḥəmmal, ənkan mu mal di walayayo kule mofaqli qərš d kallat ʕam ruḥi." Omər: "Nafəqno mina."
214. Aṯi darbo qumi, mhalaxli bu darbo", — omər, — "maṭino l dawore, kal kodawri ʕal ḥa qanyono."
215. Omər: "Məlli: "Mə l aloho šqile mənxu? Qay ʕal ḥa qanyono kodawrutu?""
216. Omər: "Mərre: "I ʕadayḏan hawxa yo, ʕal ḥa qanyono kodawrina."
217. Koḥoyanno, lo ale kətte w lo abzoro, xd i ʕade, kətte.
218. W u ʕamal lo kəzze me qumayye, me ṣafro hul ʕaṣriye anǧax d qədri dawrənne falge d laġno."
219. Omər: "Azzino li walayaṯe, maṭino l gab u ḥakəm." Omər: "Məllile lu ḥakəm: "Qay yo, stedən w sənʕatkar baynoṯayxu, d saymutunxu abzoro, w ale xd i ʕade d dawrutu baq qanyone?""
220. Məlle: "Latlan aḥna stedən w fayišina hawxa. Kokərxina ʕal stad, d qoṯ.""
221. Omər: "Ono qayəmno, šqilili qaddəm w azzino lu ṭuro, mṭelili qayso w səmli tamo abzoro.
222. W azzi gab u ḥadodo, məlli: "Səmli sakṯo!" W lu ḥadodo səmleli sakṯo", — omər, — "mḥalqoli bəṯre tre qanyone.
223. Kul daworo annaqqa kodowər ʕəsri kore, xd u mede, d dowarwa."
224. Omər: "I alayo, d simoli, mʔaṯalla aʕlayye, xd a traktorat du zamanano, d kodawri.
225. Nafəqli əšmo bi walayayo ġalabe", — omər, — "mərre: "U hostayḏan hat w haw fayəš koṭorina, d əzzux me gabayna."
226. Koṯeli kallawat, xd u maṭro, ġalabe. Ġalabe hawino zangin, faqaṭ dlo aṯto no."
227. Omər: "Ḥa yawmo lu ahl di walaye kula mi ruḥmuṯaṯṯe mərre: "Hawxa lo kowe d fayšat, lazəm d obinalux aṯto, d gawrat.""
228. "E", — omər, — "məlli: "Hatu kəḏʕutu!""
229. Omər: "Qayəm mʕaǧabballi ḥḏo ḥurma w mamṭalle lašani, simalle aṯto lašani.
230. Fayišo ono w i aṯtayḏi məqdar d šato, šato w falqe bi walayaṯe. Kəmkayfina w kallat ġalabe ne w latlan haž mi arʕo.
231. Ya ḥəmmal! Aydarbo ḥal diḏi?" Məlle: "Walla ḥal diḏux basəm mine layto."
232. Məlle: "I ḥurmayḏi bəṯr mi šato w falge kayula w — tə xwaš — i ḥurmayḏi mayiṯo."
233. Omər: "U ʕamo koṯe, koboxe, mərre: "Aḥna lə gnəfqina qum i ḥurma, faqaṭ konəflina qum u hostayḏan.""
234. Omər: "Məlli: "Qay konəflutu qumi? Ono saġ no!" Mərre: "Haw! Hat stene gəmḥalqinalux bəṯra w bəṯra."
235. L ayko gəmḥalqutli?" Mərre: "Kito biro ʕamuqto ġalabe. Am miṯayḏan, kulle d komayṯi, kəmḥalqinanne li birayo.
236. Haka towe gawro, d fašla, gəmḥalqina u gawro. U gawro, d maṯ ste, gəmḥalqina i aṯto bəṯre. U maqṣadayḏan, d noše d lo mohalla bəṯre."
237. "Bavo, mə beʕaqliye hatu kəzbiṭalxu b ruḥayxu?
238. Mə l aloho šqile mənxu? I masalaṯe lo kuyo! B tə balade noše lo šaməʕla!"
239. Mərre: "Aḥna i ʕadayḏan layban mtarkinala laǧanux.
240. E, u hostayḏan hat, korəḥminalux, faqaṭ hat stene gəmḥalqinalux." Omər: "Baʕ mə soyamno? Səmmallan", — omər, — "muklo məqdar d arbʕi yawme, d fayšina b gawa di birayo, d kətyo ʕamuqto, d lo maṯno mu kafno.
242. Bəṯr mann arbʕi yawme komaṯno stene, lo ḥaruli!"
243. Omər: "Azzano li maqbara, l fema di biro."
244. Omər: "Naqqa ḥzeli, mədde l raġloṯa di ḥurmayḏi w marfalle qarʕa bi biro w azzayo.
245. E", — omər, — "məlli: "Annaqla?" Mərre: "Annaqqa tay bu šoriṭo, ḥalaq ʕal ḥaṣux, gədmarfina hat stene."
246. — "Bavo, lo saymutu haṯe!" Mərre: "Ənkan layto, hat ste gəzzux.""
247. Omər: "Qayəm mḥalaqqe u šoriṭo l ḥaṣi w mdawdaḥḥalli b gawa di biraṯe, naḥətno l laltaḥ.
248. U muklayḏi ste mṭawṭaḥḥe laǧani, fayəšno bu ḥalayḏi.
249. Ya ḥəmmal, mu ḥalayḏi w me diḏux ayna basəm yo?" Komər məlle: "Škur mine d aloho! U ḥalayḏi ġalabe basəm mu ḥalayḏux yo."
250. Omər: "Fayəšno məqdar d arbʕi yawme tamo, muklo lo fayəšli, naqəṣ u muklayḏi w kozoyaʕno, koḏaʕno, gədmoyaṯno."
251. Omər: "Məlli: "Ya rab! Koṭolabno minux w mi dukṯo dad dəʕwoṯe, d koṭəlbi, maqabli. D hat adyawma d mamiṯat u ḥakəm w d nəḥto i aṯto l gabi. Hič olmassa balki mamṭolan muklo!""
252. Omər: "Ono bi dəʕwiṯaṯe diḏi naqqa ḥzeli, aṯi ziken d baxyo d walwal ʕal fema di biro.
253. Komaṣəṯno, koṯe ḥəs ʕamuqo ġalabe w koboxən."
254. Omər: "Naqqa mḥalaqqe laše l gabi, əmmo "tarp", nafilo.
255. Azzino, mašmašli aʕla, ḥəlli, ga kalayo i ǧanaze du ḥakəm buxa.
256. E, məlli: "Alḥamdula škur mine d aloho! Mayəṯ u ḥakəm, gdəṯyo i aṯto l gabi.""
257. Omər: "Baʕ i aṯto du ḥakəm wa.
258. Zlam zangin wa ġalabe, səmla i ḥazəryayḏa d məqdar d əšto yarḥe ste, d fayšo b gawa di birayo, d lo mayṯo mu kafno.
259. Mu mede d mḥayḏ̣alla lašan ruḥa, manḥatla b qamuṯe d ruḥa w bəṯr hiya ste mdawdḥalle l gawa di biraṯe, bi zarzaminaṯe, d kətyo zarzamine ġalabe ʕamuqto."
260. Komər: "Me d naḥito i žənəke ste, manaḥtalle l gabi", — omər, — "mqadamli laf ela."
261. Omər: "Məlli: "Lo zayʕat!" Məlla: "Hat man hat?" Məlli: "Ono u hosta no."
262. Məlla: "Hosta, heš saġ hat?" Məlli: "E".
263. "E", — məlla, — "škur mine d aloho! Fayšowayno mḥayarto, aydarbo ksaymono idara b gawe di zarzaminaṯe dlo ənsanat.
264. Bale l aloho ʕal lebi hule, alḥamdəlla, d kəttat hat ste saġ! Hič olmassa gməǧġolina, hul d mayṯina a tretayna.""
265. Omər: "Ono annaqqa w hiye kəxlina muklo, u muklayḏa w u muklayḏi tayəm."
266. Omər: "B gawa di zarzaminayo ono w hiya hawina aṯto w gawro l ḥḏoḏe.
267. U ḥalayḏi aydarbo?" Omər: "Alo u ḥalayḏux apyastər mine layto. E, gawiro hat faqaṭ, hič lo ṭowe tə mede!"
268. Omər: "Ḥa yawmo may yawme d aloho tayəm u muklayḏan, lo fayəšlan mede.
269. Hež mede əšmo".
270. Omər: "Ḥəlli, kal koṯe xəšbxəšb d ḥaywan b gawa di birayo."
271. Omər: "Məlli: "Komaṣiṯat hano? Mən pežən yo koṯe laf elayna?" Məlla: "Lo kəḏʕono.""
272. Omər: "Mqadamli laf ele w hiye koṯe, hama koxəl garme."
273. Omər: "Naqqa b gawa di zarzaminayo mḥalaqli ruḥi aʕle.
274. Baš šubḥe d aloho aṯən raġloṯe b iḏoṯi.
275. Lo kəmmat, hano taʕlo yo me larwal, ʕabər b gawe du naqwo, ḥzelele dukṯo w ʕabər l gawe di zarzaminaṯe."
276. Omər: "Məlli: "Ḥurma! Kal ko l aloho mtaraslelan naṣib.
277. Itax! W zbaṭ hat stene b ḥaṣi w ono gzobaṭno b raġloṯe du taʕlano!
278. L ayko d nofaq, gnəfqina bəṯre w bəṯre."
279. Omər: "Zbəṭla ela b ḥaṣi w eli zbəṭli b raġloṯe.
280. U ḥaywanano komofaqlan naqqawoṯe, komofaqlan b dukoṯe, d kətne rwiḥe, xd i odaṯe.
281. W naqqawoṯe komobelan b dukoṯe ʕiqe, d komišarməṭ (+det) u galdo di lašayḏan.
282. Bu karawo", — omər, — "mofaqlelan l dukṯo d bahro."
283. Omər: "Koḥayrina: ga kalayo koməke d lirat harke w ḥḏo d maǧidiye harke."
284. Omər: "Məllan: "Alḥamdəlla škur mine d aloho! Nafiqina ʕal foṯa di arʕo.
285. W disa l aloho kale kobelan kallat!
286. Ak kallatanək ste komofaqqe me gawe di zarzaminayo dam miṯe ne.
287. U taʕlo komofaqqe l tamo w i naqqa d kokofənste, kəzzeyo, koxəx ag garme dam miṯe.""
288. Omər: "Marfeli raġloṯe du taʕlo", — omər, — "u taʕlo yasəq bi šeno w azzeyo.
289. Koḥoyanno, laltaḥ minan kibe balki šwaʕmo rumḥe ʕamuqo w ʕəl minan koḥanno, balki kibe alfo rumḥe ʕeloyo.
290. Dukṯo d maske d mosakno iḏoṯi aw raġloṯi, d nəfqina me tamo, layto, yalənəz fayišina, bahro yo aʕlayna.
291. Bale kito maye qaloʕe, nahro d maye qaloʕe, qumayna da košofəʕ, nahro rabo yo."
292. Omər: "Ḥa yawmo kalan kalye tamo", — omər, — "ḥzeli, d fayət tloṯo ṭofat d qayse ʕal am mayanək w konəḥti.
293. Xəd əmmina, mi walaye d Dyarbakər d nəḥti li walaye d Buġdəd ʕal am maye di Dəǧla.
294. Məqqa d mhawalli ʕal u ṭof qamoyo, lo šaməʕ ḥəs diḏi.
295. W dreli hawar ʕal u ḥreno w hawo ste fayət w lo šaməʕ ḥəs diḏi."
296. Omər: "Fayəš u ḥreno", — omər, — "dreli hawar diḏi w maʕleli ḥəs diḏi.
297. Məlli: "Ḥurma! Mandelo mede kətlax, latlax?" Məlla: "Alo, kito ḥḏo ʕal qarʕi."
298. Aǧ ǧulayḏan ste kulle", — omər, — "ban naqwanək, d kətwayne ʕiqe, kule qṭiʕi w azzehən, fayišina zalṭone."
299. Omər: "Mədla li mandelayḏa, hulali b iḏoṯi w mʕalyoli.
300. W məlli: "Laǧan aloho w laǧan Mšiḥo klawu li heviyayḏan, d xəlṣina!""
301. Omər: "U ṭofawo kali. Maklele u ṭofayḏe. U kalakawo diḏe taḥt i šenayo w məlle: "Ḥalequ ruḥayxu!"
302. Məlli: "Ḥurma, hat ḥalaq ruḥux!" Li ḥurma məlla: "Hat ḥalaq ruḥux!"
303. Məlli: "D ono mḥalqono ruḥi, hat ḥurma bezirav hat, kozoyaʕno, d fayšat harke. L ala bi qamuṯo hat ḥalaq ruḥax w bəṯr ono!""
304. Omər: "Mədli li dəsmale, maṣroli ʕal ʕayna di ḥurma w mədli l iḏoṯa, mdawdḥoli bi šeno w mḥalqoli.
305. Baš šubhe d aloho aṯyo i ḥurma ʕal i falge du ṭofano. Lo ġayiṭo bam maye w lo twir dukṯo me diḏa, mede lo ǧarila."
306. Omər: "Mərre: "De, aḥuno, hat ste ḥalaq ruḥux!""
307. Omər: "Ono ste mḥalaqli ruḥi, gawro wayno, azzino zoyudo, qayəṯno b sapṯe du ṭof dam maye w ʕabənno b gawe dam maye."
308. Omər: "Məlle: "Šxerana xudera!" Šaməʕno b aḏnoṯi: d lo makliwayna u ṭofano diḏan! W u zlamano, d lo ḥoziwaynale, mḥalaq ruḥe b gawe dam mayanək w d ḥniq!
309. Məqqa d karixi aʕli w lo karixi aʕli, lə ḥzallalli.
310. Ya ḥəmmal! Mu ḥalayḏi w me diḏux ayna basəm yo?" Məlle: "Ašər, u ḥalayḏi basəm me diḏux yo."
311. "Bal", — omər, — "i naqqa d mḥalaqli ruḥi w d nafənno bayn am maye", — omər, — "ḥəlli: ga kalayo i aṯtayḏi w a tloṯo abnayḏi, hanək, d kətwayne bayn am maye saḥoye, baḥriye." Omər: "Kalənne kalye gabi zbəṭṭalli.
312. Məlli: "Mə kosaymutu harke?" Mərre: "Aḥna bayn am maye na.""
313. Omər: "Mamṭallali l sapṯe di walaye w marfallali, mərre: "I walayaṯe, izuxla, annaqqa nfaq!""
314. Omər: "Tamo disa mətraǧeli mi ḥurmayḏi w man naʕimayḏi məlli: "Bavo, bu baxtaṯxu w d aloho toxu aʕmi!" Mərre: "Ašər, lo koṯina.""
315. Omər: "Qayəmno ono, aṯino li walaye, kokoraxno bi walaye, bayn ad dukane ʕal fako d laḥmo d oxanno."
316. Omər: "Lo kəmmat, u ṭof, d manḥatle i ḥurmayḏi stene, aṯi l sapṯe di walaye.
317. Məlle: "Haṯe i walayaṯe qaruto yo, hama izaxla!"
318. I ḥurmayḏi ste aṯyo bu šuqo, kokərxola ʕal laḥmo. Ono w hiya laqina bu šuqo l ḥḏoḏe.
319. Məlli: "Ḥurma, harke hat?" Məlla: "Merəko, lo ḥniqat?" Omər: "Məlli: "L ala lə ḥnəqno." — "Ḥal w ḥawal diḏux?" — Məlli: "Ala, kətwayli aṯto w naʕime, maxlaṣṣalli w kalino harke.""
320. Omər: "Tamo qayimina naqqa ḥreto, karixina ʕal u laḥmo w mgadelan. W fayišina u lalyawo tamo."
321. Omər: "Me tamo mgargašlan ruḥayna, hul d aṯina li walaye d Ṣṭambəl.
322. Ya flan kas", — omər, — "aṯina li walaye d Ṣṭambəl. Kal ko babi maṯ, emi mayiṯo. Bəṯr mi zanginayo w mu malawo diḏe, d kətwayleyo mal ġalabe, lu ʕamo aṯi w mobele u malayḏi kule w manhablelan.
323. Ab botayḏi simənne tapo ʕal ruḥayye.
324. Əšme d mede mu məlk, mu malawo diḏi lo fayəšli."
325. Omər: "Baʕ ono taǧər wayno w oḏaʕwayno i taǧara, mabramwayno ad dulabe.
326. W l aloho d mamṭe stene, kmamṭela."
327. Omər: "Qamno, ḥa yawmo may yawme d aloho, faqiro no, qərš d kallat layto aʕmi", — omər, — "ḥəlli, kal kaṯən at tuǧǧar, mamṭalle u malaṯṯe bi gamiye.
328. Azzino gab ḥa xanči, məlli: "Kobaʕno d obatli tlaṯ lirat d dahwo w d obatli badle d ǧule, aǧ ǧulayḏi ste qṭiʕi.""
329. Omər: "Lu xančiyano huleli badle d ǧule w huleli tlaṯ lirat d dahwo."
330. Omər: "Azzino, oḏaʕwayno, at tuǧǧarani l ayna qaḥwa koṯən." Omər: "Yatuno bi qaḥwayo.
331. Me d aṯən at tuǧǧar, latimi l ḥeḏori, məlli lu qaḥwači: "Ḥzay, mə kšotən at tuǧǧarani!"
332. Omər: "Lu qaḥwačiyano mamṭelalle qaḥwat w ayna d štele nargile w ayna d štele čaye."
333. Omər: "Bəṯr b qyamto d əbʕi d qaymi", — omər, — "mədli tlaṯ lirat d dahwo, maḥtili b iḏoṯayye.
334. Asas ak kallat diḏi kulle hanək wayne."
335. Omər; "Məllille: "U malano dəṯxu lo kəmzabnutəlle?" Mərre: "Bele gəmzabninale."
336. Qayimina, ono w hənnək, aṯina l ḥḏoḏe bu malaṯṯe, u malawo dəṯṯe kulle šqili mənne, qarišši d sanad, dlo qərš.
337. At tuǧǧar di walaye latimi aʕli, mərre: "Malava! U malano qay šqilux? Lazəm d fəlġatle aʕlayna!
338. Məlli: "Ono u malano kule šqili. Harke lo kəmzabanne, gmanḥatne li walaye d Buġdəd.
339. Mərre: "Bu baxtayḏux d aloho! U mede, d əbʕat, gdobinalux fayda, kəbʕina, d obatlan u malano.
340. Bas d l obatlanyo, anǧax arbʕo yarḥe ḥrene oṯelan mal.""
341. Omər: "Qamno, šqili tamo i faydayḏi. U mede, d abəʕ lebi, w maslamli u mal alle w ak kallawat alle, maslmilənne lat tuǧǧar."
342. W koḥozat, mu yawmawo qamno, bnelili quṣre w bote ḥaṯe w alḥamdəlla. Kef, kef diḏi yo, u mede ʕoyuzo layt aʕli.
343. Ma ḥurma hawxa yo latyo hawxa?" Komər i ḥurma kəmmole: "Ašər, hawxa yo."
344. Komər: "Ma hat i aṯto du ḥakəm di walayayo hat aw lo wa?" Kəmmo: "Bele!"
345. "Lawət i aṯtayḏi b gawe di zarzamine?" Kəmmo: "Bele!" — "At taǧarbani kulle l aṯən aʕlayna?" Məlla: "Bele."
346. Məlle: "Annaqqa mamṭi i šəkriyayḏux m aloho.
347. W qaṭʕiyan lo kowe, d mdamdmat ʕal aloho!"
348. Ṭrowe rišayxu basimo lašani! (Zuhoerer: "W tə saġtər!")


======
Ritter: 064. Ḥ_Kf Der Sohn des Sultans und sein Ungetreuer Knecht.txt
001. Kətwo w latwo, ṭaw m aloho d bi šmayo latwo.
002. U šulṭono məllele lu wazirayḏe, məlle: "Əzzano bayn i mamlakayḏan, d ḥozina u ʕamayḏan, aydarbo yo."
003. Komər qayəm hiye w u wazirayḏe mi walaye d Ṣṭambəl, naḥiti laf i walaye d Buġdəd. B šəkəl d darwešiye.
004. Komər a tre naḥiti bi barriyaṯe d Xalaf Aġa. hawən ḏ̣ayfe ʕal ḥa zlam, d kətwo šex daʕ ʕarab.
005. U šexano ġalabe zlam zangin wa.
006. Bu baytayḏe yatiwo wa, l oṯewa ḥatta bayn aḏ̣ ḏ̣ayfayḏe ste.
007. W a tre darwešinani, yaʕni u šulṭono w u waziro, i ʕarbanaṯṯe b kaṯpayye wa, moḥənwa ʕal i ʕarbana.
008. Komər ḥəngi d mbasamme u mḥoyo di ʕarbana, i barṯo du šex daʕ ʕarab m bəṯr i kone madəqla aʕlayye.
009. Komər me d lu šulṭono ḥzele i kačkaṯe, lo b lebo, b alfo lebe lebe čik eba.
010. Komər me d qayimo i ǧivate, kul ḥa azzeyo lu baytayḏe.
011. Fayəš u šulṭono w u waziro yatiwe bi oda.
012. Lu šulṭono məllele lu waziro: "Ya adlalyo gmamṭatli i kačkaṯe, d mbaraxna ʕal ruḥi, wayaxud ramḥəl gədqoṭaʕno qarʕux."
013. Komər lu waziro komalle lu šulṭono: "Ya u šulṭonayḏi! Ono m ayko kqodanno, d mamṭenux adlalyo i kačkaṯe, d mbarxatla ʕal ruḥux.
014. Ono hat koḏaʕno, d kəttat u šulṭono, faqaṭ hənnək m ayko kəḏʕi, d kəttat šulṭono?
015. Koḥəšwilux zlam darweš faqiro."
016. Komər: "Ono lə gḏaʕno, adlalyo kobaʕno, i kačkayo d mamṭatliyo w d mbaraxna ʕal ruḥi.
017. Kəmṭatla, amṭiya. Lə gmamṭatla, gədqoṭaʕno qarʕux."
018. Komər azzeyo u waziro w dəqle u zago di xwazginiye, d ṭolab i barṯo du šex.
019. U šex damixo wa, məlle: "Man yo hawo, d kohoyəz u zago?"
020. Mərre: "Ašər u faqirawo, d bramšəl d moḥewa ʕal i ʕarbana, hiye yo kohoyazle."
021. Məlle: "Zoxu, amerulle, amar: "Taw b dukṯux, yoksa d qoyamno, gədqoṭaʕno qarʕux.""
022. Komər daʕər u waziro, məllele lu šulṭono, məlle: "Ya u šulṭonayḏi! Lə lə gbela. Komalli, komalli: "D lo əzzux w yətwat b dukṯux w dəmxat, d qoyamno, gədqoṭaʕno qarʕux.""
023. U šulṭono məllele, məlle: "Ono komannux: "Əllah gəzzux, gmamṭat i kačkaṯe w adlalyo gəmbarxatla aʕli!"
024. Komər ǧbir naqqa ḥreto azzeyo, həzle u zago.
025. Qayəm u šex, məlle: "Abro, mə kəbʕat?" Məlle: "Kobaʕno, i barṯayḏux d obatliyo adlalyo."
026. Məlle: "D mamṭali ʕulbe d lirat, adlalyo gədobenuxyo."
027. Lu šex mətfakalle b ruḥe, məlle: "Zlam faqiro yo, adlalyo m ayko gmamṭe ʕulbe d lirat?" L oḏaʕwa, d kətyo u šulṭono.
028. Komər qayəm, azzeyo u waziro l iḏe du šex, omər w ṭləble i barṯo mine.
029. Hulele ʕulbe d lirat, bu lalyawo mḥawlole w mbarxole ʕal u šulṭono.
030. Komər u šulṭono ʕabər gab i kačke w mawḏaʕle əšme lašana.
031. Məlle: "Ramḥəl gədqoyamno, gəzzino ʕal darbi w gəzzino li walaye d Buġdəd. Ono u šulṭono no.
032. Mədlax li bazbandaṯe diḏi! Ənkan d məṭʕonat, d howelax barṯo, zabena, gmamṭo ṯaman ġalabe, kallat ġalabe. Gmakfəllaxne elax w li barṯayḏax, hul d kəthatu saġ.
033. W ənkan d howelax abro, ḥat i bazbandaṯe diḏi b druʕe w ṭro fayšo b druʕe!"
034. Komər ṣafro qayəm u šulṭono w ṭləble xaṭər mi kačkaṯe w azzeyo ʕal darbe, azzeyo li walaye d Buġdəd.
035. Lawlie darbo naqqa ḥreto, d doʕər, d šoqəl i kačkayo w d mobela aʕme li walaye d Ṣṭambəl. (Zuruf eines Zuhoerers: čkənto ḥiṣo mar!).
036. Ya m ġayr darbo u šulṭono azzeyo li walaye d Ṣṭambəl.
037. I ḥurmaṯe fayišo su babayḏa.
038. L aloho hawxa ṣbele, kamili at təšʕo yarḥayḏa, l aloho hulela abro.
039. Maḥatte əšme du zʕurano: Badran.
040. U zʕuro hawi rabo. Abre d arbaʕ w ḥamməš w šeṯ əšne, kəzzeyo bayn an naʕime, kməštaʕe, komoḥe lan naʕime di ʕašərto du šex.
041. Ḥa yawmo may yawme d aloho u zʕuro w an naʕime məštaʕənwa. Kətwa abro d ḥḏo pire, kačal wa. Hiye w u zʕurano məštaʕalle ʕal ak kaʕbe, lu zʕurano qməlle ak kaʕbayḏe.
042. Lu abro di pire l abəʕ, d obelene.
043. Komər lu zʕurano qayəm, mḥele lu abro di piraṯe, twəlle qarʕe.
044. U abro di pire baxi w azzeyo gab i emayḏe.
045. I emo aṯyo w bdela bu zʕurano w komṣaʕrole, kəmmo: "Nošo lo gḏəʕ, man hat, abre d man hat, babux m ayko dukṯo yo.
046. W hawət bala lašanayna, b lalyo w b imomo komoḥat lan naʕimayḏan!"
047. U zʕurano birawar yo.
048. Komər lə mtanele, azzeyo lu bayto, mədle lu sayfo du babo w hǧəmle ʕal riša di emayḏe.
049. Məlle: "Yade!" Məlla: "Ha!" Məlle: "Hal, latyo u šexano, babi?" Məlla: "Bele abro babux yo."
050. "E", — məlle, — "baʕ qay yo i piraṯe kəmmoli, kəmmo: "Nošo lə gḏəʕ, man hat, abre d man hat? Kobaʕno minax, d əmmatli, babi man yo!""
051. Komər li emo məllale: "Abri! Babux u šexano yo."
052. Məlle: "Ənkan layto. D howewa babi u šexano, i ḥurmaṯe lo kəmṣaʕrowa l babi w lo kəmmowa: "Noše lə gḏəʕ, abre d man hat.""
053. "E", — məlla, — "mə gdəmmallux? Ya u abrayḏi! Hat u abro du šulṭono hat."
054. "E", — məlle, — "kayiso, ono u abro du šulṭono no, heš ṭaw!
055. Šuġlo latli harke, lazəm d əzzino gab babi, u šulṭono. Ayko dukṯo yo, babi?" Komalla li emo. I emo məllale: "Abro, babux kalayo b Ṣṭambəl, tamo yo šulṭono."
056. Komər u zʕuro, səmle kar diḏe w qayəm, d moḥe ʕal u darbo, d oṯe li walaye d Ṣṭambəl gab u babo.
057. Šamiʕo i pire w u abro di pire, d u zʕurano d nafəq u abro du šulṭono, w aṣ ṣuʕrani kulle mṣaʕarralle ne.
058. Səmme zan, u xabrano lə gnofəq me lebe w d əzzeyo, gdomalle lu babo, gədqəšʕi i pire w i ḏ̣ərriyayḏa b naqla.
059. Komər li pire məllale: "Ya u abrayḏi, qum! Izux, ḥalaq bəṯr u abro du šulṭono w mətraǧi mine, balki ʕofelux, laǧan u šulṭono d lo qoṭelux!"
060. Komər azzeyo u zʕurano, d kətyo kačal, bəṯr u abro du šulṭono, d kətyo əšme Badran.
061. Komalle: "Kosamno bi heviye minux, gəzzux gab babux u šulṭono, lo saymat u gəlhayḏi, daqana d lo qoṭeli, w gdoṯeno aʕmux hul li walaye d Ṣṭambəl, toweno aʕmux greʕo."
062. Komər u abro du šulṭono, komalle lu abro di pire: "Aḥuno! L oṯat aʕmi! Mu sabab ono, d kətno rawixo, w hat mhalxono hat.
063. U darbo raḥuqo yo, me ṣahwo, me baṭlo ktowat bala laǧani."
064. Hiye komər; "Ənkan layto, lə gmarfenux w gdoṯeno aʕmux li walaye d Ṣṭambəl."
065. Komər u zʕuro ǧbir, səmle w lo səmle, lo daʕər. Naḥət me ʕal u səsyo w mḥelele lu abro di pire, ḥatta d l əzze aʕme. W qayəm, rawəx ʕal u səsyayḏe w mhalaxle.
066. U abro di pire naqqa ḥreto mḥalaqle bəṯre. ʕAǧəz, u zʕurano mu abro di pire səmle, lo səmle, lo qadər maxlaṣ ruḥe mine.
067. Komər u darbo yarixo wa. Naḥiti bi barriye, u abro di pire ṣahi.
068. Məllele: "Ya u aġayḏi, ṣahino, koṯeno d moyaṯno mu ṣahwo. Kobʕno, d šoteno maye."
069. "E", — məlle, — "abro! Lo məllilux, l oṯat aʕmi? Ktowat bala laǧani? Ono m ayko gḥozenux maye bi dukṯaṯe, d kətyo xliṯo?"
070. "E", — məlle, — "ašər, bʕəǧno w ḥṭiṯi huyo b qḏolux!"
071. Komər ǧbir u abro du šulṭono. B rawixuṯo karəx bi barriye, ḥatta d ḥoze biro aw ʕayno d maye, d mašte lu zʕurano.
072. Ġalabe bəṯr me d karəx, ḥzele biro ʕamuqto, kal kito maye b gawa.
073. Amma aʕme lo ḥawlo kito w lo dawlo kito, ḥatta d gorašle maye lu zʕurano.
074. Qrelele, məlle: "Kalayo biro d maye, faqaṭ dawlo layt aʕmayna."
075. "E", — məlle, — "mə soyamno? Amṭi u haṣforo di səsto w ḥaleqe l ḥaṣi! Gnoḥatno l gawe di biraṯe.
076. W kšoteno maye, gmašteno hat ste w u səsyayḏux ste."
077. Komər mḥalaqle u ḥawlo l ḥaṣe du abro di pire. U abro di pire d noḥət l gawa di biro, d šote maye w d mašte hie w u səsyayḏe ste maye.
078. Naḥət balki druʕo aw mətro l gawa di biro, məlli: "Gidi! Ofaqli, koṯeno, d məbʕəǧno, gmoyaṯno!"
079. Omər ǧbiro u abro du šulṭono, mofaqle u abro di pire me gawa di biro.
080. Məlle: "Hat mdawdaḥli l gawa di biraṯe, məqqaṣ d omannux, bʕəǧno w fṭəṣno ste, lo məfqatli, hul d lo noḥatno l gawa di biro, šoteno maye w mašteno hat ste w u səsyo ste. Bale bu sozawo d məfqatli ha!"
081. Məlle: "Aydarbo lə gmofaqnux? ʕAybo bayn eli w elux! Hat u abro du šulṭono hat, u aġayḏi hat."
082. Komər mədle lu ḥawlo, mḥalaqle ʕal ḥaṣe d ruḥe w mdawdaḥle ruḥe bi biro.
083. U lu abro di pire manḥatle u abro du šulṭono l gawa di biro.
084. Grəšle maye w hulele lu kačalawo, štele, maštele u səsyo ste w ele ste štele, məlle: "Annaqqa grašli!"
085. Məlle: "Ašər, lə ggorašnux. Hul d mayṯat ste, gədfayšat bi birayo."
086. Məlle: "Kosamno bi heviye minux, haṯe lo saymatla, haṯe kuyo bebaxtiye!"
087. Məlle: "Bebaxtiye, lo bebaxtiye, ono lə gḏaʕno. Koḏaʕno, gfayšat tamo. Baḥ ḥayayḏux kulle w lə gnəfqat me gawa di biro.
088. Bas b ḥḏo gmofaqnux. D obatli soz: hul d kəttat saġ, d obat ahd kamilo w b iman rabo, gəzzano ono w hat li walaye d Ṣṭambəl, d l əmmatle lu šulṭono: "Ono u abrayḏux no." D əmmatli d əmmat: "Ono u abro du šulṭono no, d maḥtatli b dukṯe d ruḥux."
089. Komər mətfakalle lu zʕurano, məlle: "Ənkan d fašno b gawa di biraṯe yawmo aw ʕaṣro aw ʕəsri, muḥaqqaq gədmoyaṯno, faqaṭ i saġitiye ṭaw mu mawto yo, ṭro loweno u abro du šulṭono, ṭroweno baqoro!"
090. Məlle: "Bavo! Kobeno waʕd qumux, kamilo iman rabo. Ofaqli me gawa di biraṯe! Hat b dukṯi u abro du šulṭono, ono b dukṯux u abro di pire. W lo kowe, d mofaqno u sərrano diḏan w i štaġalyaṯe larwal."
091. Komər qam mofaqle u zʕuro w mhalaxxe b darbayye. U kačal korowəx ʕal i səsto w hiye ǧbiroyo yo kəmhalax mhalxono.
092. Omər mqadamme li walaye d Ṣṭambəl, azzehən. Kətwo tamo poṣṭaxana, mqadamme li poṣṭaxana, huwwe telġuraf lu šulṭono.
093. Məlle: "B flan tarix, d naḥitat li walaye d Buġdəd, li ʕašərto daš Šammar, d ṭləblux ḥḏo, barṯo d ḥa šex ʕarabi, w l aloho hawxa ṣbele bu lalyawo, hulelux abro. U abrayḏux kal kaṯi l gabux."
094. Komər me d šaməʕ u šulṭono haṯe, u abrayḏe aṯi l gabe, qayəm hiye w u məǧləsayḏe, b naqqa naḥiti l qamuṯe du abro.
095. I naqqa d aṯi u šulṭono w u məǧləsayḏe, ḥəlle: kalayo ḥa rawixo ʕal ḥaṣe du səsyo, w d kətyo kačal, w kalayo ḥa mhalxono. U mhalxono, kəmmat, balki me gawa di bəḥto mofaqlux, ḥaqqaṣ d kətyo zʕuro layəq w šafiro.
096. Faqaṭ mə soyəm? U rawixo komaḥwe, d kətyo u abrayḏe w u ḥreno latyo u abrayḏe.
097. Amma u admayḏe koroṯəḥ ʕal hawo, d kətyo paya.
098. Mqadamme l gab u šulṭono, komər u zʕuro naḥət me ʕal ḥaṣa di səsto kačal w azzeyo, nšəqle iḏe du babo, lu babo ste nšəqle, məlle: "Abro, ġalabe b xer aṯət!" Komalle: "D howat saġ, alo madəmlux!"
099. Komər mqadamme, azzehən lab bote du šulṭono. Lano u kačal komalle lu zʕuro komər: "Hwayle moro lu səsyayḏi, ya d kəttat bišo!" 
100. U zʕurano ǧbir, d howele moro lu səsyayḏe, mu sabab d hule waʕd rabo, d lo maqər l ənsanat ʕal foṯa di arʕo, d kətno ono u abro du šulṭono. Fayəš taḥt u ḥukum du zʕurano, d kətyo kačal.
101. Bas u zʕurano u kačal b lalyo w b imomo kozoballe, kotowalle. Məqqa d kito yawmo, komoḥele lu zʕurano, u abro du šulṭono.
102. Kobaʕ d moyəṯ, saʕaye bari me saʕaye, ḥatta d lo nofəq u sərrayḏe w i štaġalaiye w ann imanatanək, d mirile laǧane larwal.
103. Komər ḥa yawmo may yawme d aloho u šulṭono kayule kewo ġalabe rabo.
104. Komər mərre: "Darmono kobaʕle lu šulṭonano diḏan, d noyaḥle."
105. Məqqa d ḥərre gab aḥ ḥayore, gab af filifuse, mərre: "Kobaʕle... hano. U darmonayḏe, d oṯele maye daḥ ḥaye. Me gab Gulčičaka Ǧənna.
106. Ma gəzzeyo, gmamṭele, man lo kəzzeyo?"
107. Mərre: "Ma gəzzeyo? Lazəm d mtarsutu ḥa."
108. Komər u zʕurano, u kačal, məlle: "Ma gəzzeyo? Ono gəmtarasno u greʕayḏi, u says du səsyayḏi, hiye gəzzeyo, gmamṭele."
109. Komər qrallalle mərre: "Abro, gəzzux, laǧan u aġayḏux d noyaḥle."
110. Komər mətfakalle məlle: "ənkan ono d l əzzino, babi gədmoyəṯ, babi yo. W afraḏ̣ mini layto. Ǧbiroyo no". Məlle: "Bavo gəzzino."
111. Komər qayəm, mḥele ʕal u darbo w azzeyo, d mamṭele am maye daḥ ḥaye, ḥatta d noyaḥle lu babo.
112. Komər mhalaxle b darbo w aṯi darbo raḥuqo qume, tloṯo darbe.
113. Ḥzele ḥa zlam sowo, kibe ʕumri balki tmoni əšne, kaleyo bu darbawo yatiwo.
114. Məlle: "Ya ʕammo! Kobaʕno ono d əzzino gab Gulčičiaka Ǧənna, u darbayḏa ayko dukṯo yo?"
115. Məlle: "Brazi, mən omannux? Ono zʕuro xort wayno, ʕabiro haṯe Gulčičaka Ǧənna bu kṯowo qumi w mi naqlayo hul l uʕdo mḥeli ʕal u darbo w hul d maṭino larke, kal koḥozat, masuli.
116. Ḥa d azze bu darbano lo daʕər w pano kəzzehən w koṯən.
117. Hano yo u darbo d Gulčičaka Ǧənna, d əzzux, aloho msaʕadlux! Bas d əzzux, gdomannux šira."
118. Məlle: "Amalli!"
119. Məlle: "I naqqa d əzzux, gədloqat l ʕayno, d kətyo mayərto, am mayayḏa ġalabe mayire ne.
120. Gyətwat, gšotat, gdəmmat: "Xwazi bam mayani, d kətne qum feme du tarʕayḏa! Məqqaṣ maye ḥalye basime ne!"
121. Me d faytat tamo, gədmoṭat l dərrəhat. Ad dərrəhatanək stene gdəmmat: "Mən ǧaʕda basəmto yo!" W gfaytat.
122. Gəzzux, gədmoṭat l tabur d ʕaskar, ḥḏo bi xaṣraṯe, ḥḏo paṯe.
123. Gdorat šlomo ʕal hanək w gdorat ʕal a ḥrene ste.
124. Bəṯr gədmoṭat li darga, arbʕi dargat ne. ʕəsri mənne ftiḥe ne w ʕəsri mənne mqapṭe ne.
125. A mqapṭe gfətḥatte w a ḥrene gṣəxratte.
126. Gəzzux qum feme du tarʕo. Kalayo ftilo qum u dewo w kalayo baṣro qm u səsyo.
127. Gmaydat lu ftilo, gmaḥtatle qm u səsyo w u baṣro gəmḥalqatle qm u dewo.
128. Gədʕəbrat lawġul, kalayo daməxto i kačke. Kito məššaye taḥte qarʕa.
129. Gmaydat li məššaye, hul d oṯe minux, gmahazmat.
130. ənkan d maxalṣat, gdəṯyo hiye ste bəṯrux w gmamṭatla, u mede, d əbʕat, ḥaḏiro yo.
131. Komər bas me d daʕirat me tamo, kobaʕno d obatli i mandelayḏa, d mkafanno iḏi w foṯi eba, mede ḥreno lə gbaʕno minux."
132. Komər u zʕurano hule soz aʕme w mhalaxle.
133. Maṭi li ʕaynayo, d kətwo mayərto ġalabe. W štele tloṯo qmoṣe mina, məlle: "Xuyay lam maye basimani! Məqqaṣ ġalabe basime ne! Kəmmat, balki maye daḥ ḥaye ne!" Fayətte.
134. Azzeyo, maṭi lad dərrəhatanək, məlle: "Balki haṯe ǧaʕda, d kətyo bu šuqo d Ṣṭambək, haqqa ǧaʕda basəmto yo!" Fayət tamo ste.
135. Azzeyo, maṭi la tre belukatanək di ʕaskar, drele šlomo ʕal hanək w drele ʕal a ḥrene ste.
136. Azzeyo, maṭi lann arbʕi tarte, ṣxəlle d kətwayne ftiḥe w a ṣxire ftiḥile.
137. ʕAbər lawġul. Ḥzele, ga kalayo u ftilo qm u dewo w u baṣro qm u səsyo.
138. Mədle lu ftilo, mḥalaqle qm u səsyo w u baṣro mḥalaqle qm u dewo.
139. ʕAbər lawġul, ga kala i kačke daməxto ʕal u taxtayḏa.
140. Ḥəlle: ga kala i məššayayḏa taḥt u yanayḏa, mədle li məššayo w mahzamle.
141. Komər i kačke hawyo šiyar, məlla: "Ya tarʕe, d kəttatu ftiḥe, məṣxeru qume w a ṣxire məfteḥu qume!"
142. Komər mərre: "Hani məqdar d arbʕi əšne u qaṣano šəfʕatwo dəʕratwo. A ftiḥe ftiḥe wayna w a ṣxire ṣxire wayna.
143. Ḥa yawmo lo məllax: "Ašər gədṣəxrono at tarʕani aw gədfətḥono hani!"
144. Howat mo brixe laǧane!"
145. Komər mqadamla li ʕaskar, məlla: "Mqademu w qṭalule!" Mərre: "Kul yawmo oṯatwa, šəfʕatwa harke da, ḥa yawmo lə drelax šlomo aʕlayna!"
146. Mqadamla las sawkoṯe lad dərrəhatanək, məlla: "Mṭawu l ḥḏoḏe w lo ṭorutu, d šofəʕ baynoṯauxu!"
147. Mərre: "Oṯatwa, əmmatwa: "Bʕiǧina. Mu mazlo w maṯyo dad dərrəhatani komičoki b raġloṯayna.
148. Hiye aṯi, xd ag gawre, məllelan: "Haṯe košəbho li ǧaʕda, d kətyo b Ṣṭambəl! Howat mo brixe laǧane!"
149. Omər mqadamla ʕal feme dam mayanək, d kətwayne mayire, məlla lam maye, məlla: "Məfṯewu, hwawu, xd u baḥar, qume, laǧan d lo qodər d xoləṣ!"
150. Komər lam maye mərre: "Aḥna lo ḥarulan, howat mo brixe laǧane!
151. Oṯatwa, ḥa yawmo lə ḥzelan, štelax paške d maye minan.
152. əmmatwa: "Mən maye mayire ne!" Noše laybe d mqadamme! Hiye aṯi w štele tloṯo qmoṣe, məlle: "Məqqaṣ ḥalye w basime ne! Howat mo brixe laǧane!"
153. Komər hežinu i kačke qrelale, məlla: "Flan kas! Ya Badran! Klay tamo, diḏux no!"
154. Komər ǧbir w kali, i kačke məlla: "Annaqqa klay w gəzzano lu quṣrayḏi w u mede, d kətli, lazəm gməblalle ʕam ruḥi w gəzzano!"
155. Komər daʕiri lu quṣro. U mede, d kətwayla mu dahwayḏa, mu semayḏa w ḥatta bəlbəlhazar stene aʕma, w mamṭela w aṯyo.
156. Omər aṯyo, mqadamme gab u sofiyawo, d kətwa b feme du darbo.
157. Məlle: "Kobaʕno, d obatli i mandelayḏax, d obena lu sofiyano. Huli soz aʕme, d mkafar iḏe w foṯe eba." Məlla: "L obatleyo! Ktoweluxyo bala!"
158. Komər məlle: "Baʕlo soz huli aʕme, gdobeneyo."
159. Ba i naqqa d hulele i mandelayḏa w mkafalle iḏe w foṯe, daʕər xort d arbaḥṣar əšne. Məlle: "M ayko w l ayko ayko da gxəlṣat?
160. Ono xort naʕimo, koraxwayno ʕal haṯe w adyawma aṯyo, čiko bayn al lappatayḏi.
161. Baḥ ḥaye d aloho b saġitiye lo kowe, d fəltat marke!"
162. Omər qayimi a tre lu ḥarb w mqatalle ʕam ḥḏoḏe.
163. Li kačke ḥəlla, d u zlamano u sowo mbele zor d Badran, mḥelele ḏ̣arbo du mawto.
164. Komər qayimo i kačke, qrela səḥər aʕle w səmla tamo kefo kumto u zlamawo w azzayo, mlela a brinatayḏe, darmono, w manəḥla.
165. Məllale: "Lo məllilux, l obatle i dəsmalayḏi, ktowelux hano bala mine?" — "E", — məlle, — "qaḏ̣i w azzeyo."
166. Məlla: "Ḥur! Gəzzano l gab u šulṭono. Kəḏʕono, d kəttat hat u abro du šulṭono w u kačal b dukṯux yo w hulux soz w waʕd, d l əmmat l noše.
167. Faqaṭ ono kəḏʕono ebux. ʕAwwəl d əzzano l tamo, amar: "Ono u abro du šulṭono no w hiye u kačal yo w ʕəbraṯe kula mamṭole ʕal qarʕi, ḥatta d maṭino lu ḥalano."
168. Omər: "Lo, soz huli, lo kowe, d mofaqno i štaġaliyaṯe."
169. "E", — məlla, — "kayiso."
170. Komər aṯən gab u šulṭono, mamṭele i kačke ste w mamṭela u darmono ʕam ruḥa.
171. Huwwalle lu šulṭono, u šulṭono nayəḥle.
172. Komər ṣafro šavaqqe naḥət u zʕurano u kačal w mədle li xanǧarayḏe w mḥelele arbaḥṣar xaneǧər ʕal ḥḏoḏe lu zʕurano Badran. Komər qṭile.
173. Me d qṭile, hule xabro, la greʕe məlle: "Zoxu awbelu u kalbo, abre du kalbano, ḥalequlle bi maqbara!"
174. Omər huwwe xabro li kačke, mərre: "Ašər qṭile lu kačal Badran."
175. Məlla: "Haymən u zʕurano aṯi w mamṭeleli me dukṯo raḥuqto w taʕəb aʕmi. Lo kowe, d adlalyo d əzzeyo me gabi! Adlalyo kfoyəš gabi w ono ktəlyaylle w gmaḥtalle w ksaymono u kafanayḏe w ramḥəl obeləlle li maqbara!"
176. Me d məlla l Gulčičaka Ǧənna, ǧbir u kačal, maṭəʕle lu mamrayḏa.
177. Komər li kačke mobela u zʕuro li odayḏa w mšaḥalla maye, dasto d maye, w mamṭela ṣafono w maḥatla u zʕuro ʕal u taxt w masḥela.
178. Maqəmla kaffe du ṣafono haqqaṣ ʕal ʕayne.
179. Omər mlela a brinatayḏe kulle darmono, kwalla w maləfla w mḥalaqla tamo hul ṣafro.
180. Komər kul kelike kəzzala laf ele, kəmǧasǧso i lašayḏe, ḥzela: kal košaḥino i lašayḏe.
182. "E", — məlla, — "eh! ənšalla gdoʕər ruḥo ebe."
183. Omər ṣafro qayimo, azzayo laf ele, məlla: "Aydarbo hat?" Ḥzela, d kətyo saġ, məlle: "Alḥamdəlla baš no."
184. U yawmawo mərre: "Gədqawrinale". I kačke məlla: "Lo! Adyawma stene dastər yo laǧani, lazəm d foyəš u zʕuro harke."
185. Komər ṭrela li kačke u zʕuro tloṯo yawme gab ruḥa, hiye kəmdabro, mdarmno ba brinatayḏe, ḥatta hul u zʕuro nayəḥle.
186. Omər i kačke kəmmole lu kurrəko məlla: "Anaaqqa bas yo. Hat huwaylux soz, hul d kəttat saġ w baḥ ḥaye, i štaġaliyaṯe d l əmmatla l noše.
187. Mayiṯat m adyawma w laxalf, lazəm d i štaġalyaṯe d məfqatla."
188. "E", — məlle, — "kayiso! Annaqqa gmofaqna."
189. Komər u zʕuro nayəḥle.
190. B ʕaṣriye i ǧivate du šulṭono karixo, u məǧləsayḏe kule yatiwo.
191. Kale yo u abro di pire kačalok ste gab u šulṭono yatiwo bi xaṣra di yamino.
192. Komər u zʕurano ste, d mḥelele ann arbaḥsar xaneǧər. Qayəm me gab i kačke, məlle: "Kal kazzino li ǧivate du šulṭono adlalyo."
193. Azzeyo, yatu qum aš šakkalat.
194. Lu šulṭono məlle: "Adlalyo noše d omallan ḥəkkaye, tuyo basəmto, heš noše lo šaməʕla."
195. Komər lu zʕurano me qum feme du tarʕo, məlle: "Ya u šulṭonayḏi! D obat məsaʕada w amro, ono gdomannux ḥəkkaye basəmto. W ənkan d l obat məsaʕada w amro, lə gmanno i ḥəkkayayḏi."
196. Komər lu šulṭono məlle: "Abro, amar!"
197. Komər i naqqa d ḥəlle ebe w d komər: "Ono gdomanno ḥəkkaye." Lu kačalokawo məllele: "Kalbo abre du kalbo! Hat piž diḏux mən yo bu məǧləs du šulṭono?
198. Ha m ayko kəḏʕat, d əmmat ḥəkkayat? M aṯməl w l adyawma yalifat ḥkeyat?"
199. "E", — məlle, — "lo! lo! Lə gmanno!". Komər lu šulṭono madʕalle aʕle, məlle: "Abro, amar!"
200. Məlle: "Haymən! D ṣuxrutu u tarʕo w d obutu a qliḏe b iḏoṯi ste, lə gmanno i ḥəkkayayḏi."
201. Komər lu šulṭono məlle: "U abrayḏi! Ono kobenux amro, amar i ḥəkkayayḏux!"
202. Məlle: "Ṣxaru at tarʕe, hawu a qliḏe b iḏoṯi!"
203. Komər ṣxərre at tarʕe, huwwe a qliḏe b iḏoṯe.
204. U kačalokano, d koḥošu ruḥe u abro du šulṭono, məllele lu šulṭono: "Ono lə gbosamli b ḥəkkaye d ḥa zʕuro xtano. Ono lazəm d qoyamno mu məǧləsano."
205. Omər lu zʕuro məlle: "Haymən! D noše d lobaṭ marke d may yatiwani, ono lo kowe, d omanno i ḥəkkayaṯe.
206. Bas ktowən harke yatiwe w u taʕo ktowe ṣxiro w a qliḏe ktowən aʕmi. W ono gbodeno bi ḥəkkaye." Omər lu šulṭono məlle: "Abro, ʕal u amrayḏux, amar!"
207. U zʕuro ste u šulṭono roḥamwayle, u admayḏe roṯaḥwo ʕal u zʕurano w bəlxaṣṣa d azzeyo, mamṭele Gulčičaka Ǧənna, d mamṭela darmono laǧane w d nayəḥle. ʕAbər ġalabe b lebe du šulṭono.
208. ʕAl haṯe omarwayle, omarwa: "Abro, sarbast hat!"
209. Komər lu zʕuro bdele bi ḥəkkaye, məlle: "Ya u šulṭonayḏi! Kətwo waxtile ḥa šulṭono w u wazirayḏe. Lu šulṭono məlle lu waziro, məlle: "Tux, gəzzano ono w hat bayn i mamlakayḏan, gədḥayrina bu ʕamayḏan, i waḏ̣ʕiye du ʕamo mə šəkəl yo.
210. Komər naḥiti mi walaye d Ṣṭambəl w maftalle foṯayye laf i walaye d Buġdəd."
211. Komər i naqqa d komər i štaġalyaṯe, u šulṭono w u waziro koḥayri b ḥḏoḏe. "E", — məlle, — "amar, abro!"
212. Məlle: "Ya u šulṭonayḏi! Naḥiti li barriye d Xalaf Aġa bayn u el daš Šammar, ḥzalle ḥa šex rabo tamo.
213. B ʕaṣriye u šulṭono w u waziro fayiši ḏ̣ayfe gabe.
214. U šulṭono w u waziro mḥalle ʕal i ʕarbana, b ṣifa d darwešən, fayiši tamo."
215. Məlle: "Amar, abro!" Komər i naqqa d komər u zʕuro i štaġalyaṯe, u kačalok komər: "Ono lə gbosamli i štaġaliye du zʕurano, ṭro l omər i ḥəkkayaṯe! Ftaḥu u tarʕo! Bʕəǧno, d nofaqno l larwal!"
216. U zʕuro komər: "Haymən! D nofəq noše, ono i ḥəkkayaṯe lə gmanna."
217. U šulṭono ste kobe amro komər: "ənkan layto, d noše d nofəq marke, hul d lə mkamal i ḥəkkayayḏe!"
218. Mu sabab d aʕle w ʕal u wazirayḏe komər i štaġalyaṯe. Komər: "Amar, abro, i štaġalyayḏux basəmto yo."
219. Komər: "Ya u šulṭonayḏi! Bəṯr me d mḥalle ʕal i ʕarbanaṯṯe w i ǧivate mbarbzo w u šex azzeyo l dukṯe, daməx.
220. Lu šulṭono mdaʕele ʕal u waziro, məlle: "Kobaʕno d mamṭatli i barṯo du šex, adlalyo d mbarxatla aʕli! W d lə mṭatliyo, ramḥəl gədqoṭaʕno qarʕux!
221. Komər u waziro ǧbir lu šulṭono, d əzzeyo ṭolab i kačkaṯe mu šex, d obeleyo, d mbaraxla ʕal u šulṭono.
222. ənkan d l əzzeyo, u šulṭono gədqoṭəʕ qarʕe. W d əzze ste, u šex lə gbeleyo.
223. Lə gḏaʕ, mə soyəm, faš mḥayro.
224. Komər ǧbir, azzeyo, ṭlibole mu šex.
225. Lu šex məlle: "Abro, zux, dmax b dukṯux, le d qoyamno, gədqoṭaʕno qarʕux."
226. Komər aṯi u waziro gab u šulṭono, məlle: "Ya u šulṭonayḏi! Lə gḏaʕno, mə soyamno. Kəzzino l gabe, komalli: "Gədqoṭaʕno qarʕux. W hat kəmmatli: "D lo mamṭatliyo, gədqoṭaʕno qarʕux" — fašno mḥayro paṯe!"
227. Komər lu šulṭono məlle: "Lə gḏaʕno. Adlalyo d lə mṭatliyo, ramḥəl azze minux, gədqoṭaʕno qarʕux."
228. Ǧbir u wazirano. Naqqa ḥreto azzeyo gab u šex w ṭlibole mine.
229. Omər u šex mətfakalle, məlle: "Gṭolabno ʕulbe d lirat mine. W koḏaʕno, layt aʕme, mu sabab d kətyo zlam darweš faqiro.
230. M ayko gmamṭeli? W d lo mamṭeli ste, gədqoṭaʕno qarʕe. W d mamṭeli stene, gdobeneyo, koḏaʕno, layt aʕme.
231. Komər qayəm, azzeyo, məlle: "Hawli i barṯayḏux!" Məlle: "Hawli ʕulbe d lirat, gdobenuxyo adllayo, bu šarṭawo d mbaraxna aʕlux!"
232. Komər u waziro, waziro du šulṭono wa w kallat aʕmayye ġalabe wayne.
233. Omər məlle: "Ahla w sahla ʕal aʕ ʕayne! Lo ʕulbe tarte ʕelab adlalyo gəmṭenux!"
234. Komər azzeyo, maxlele i xurǧazinayḏe, mlele i ʕulbe, mʕarmole lirat w hiwole lu šex.
235. W lu šex ste ǧbir qarši di štaġalyayo diḏe w di duglayo d mdaglole, lo daʕər bu xabrayḏe, hulele i barṯayḏe bu lalyawo, mbarxole aʕle.
236. Komər u šex l oḏaʕwa, d kətyo u darwešano u šulṭono di mamlakee, bas oḏaʕwayle zlam darweš.
237. Faqaṭ u šulṭono u darwešano məllela li aṯto d ruḥe, b lalyo məlle: "Lo saymat məṭṭala, d kəttat hat i barṯo du šex, w ono zlam darweš. Ono u šulṭono no w kəzzino li walaye d Buġdəd.
238. ənkan d doʕanno harke da, waʕd yo aʕmax, gəmbannax aʕli li walaye d Ṣṭambəl. W d lo nofəl darbi, d əzzino b darbo ḥreno, kfayšat harke.
239. ənkan l aloho ṣbele, m adlalyo d obelax abro, mədlax i bazbandaṯe diḏi, ḥata b druʕe!
240. W ənkan d obelax barṯo, i barṯayo stene, zaban i bazbandaṯe diḏe, noşe lə gqodər šoqela, hul d l əṯyo l gab u šulṭono.
241. Gmamṭo kallat ġalabe, gmakfo elax w li barṯayḏax, hul d kəttat saġ.
242. W ənkan d lowelax naʕime stene, haṯe, i bazbandaṯe, d fayšo aʕmax, gmakfolaxyo elax, hul d kəttat saġ.
243. Komər l aloho hawxa ṣbele mu lalyawo, i ḥurmaṯe ṭʕino w xliq (+det) aʕma zʕuro.
244. Kamili at təšʕo yarḥayḏa, l aloho hulela abro."
245. Komər: "E, amar, ya u abrayḏi! I štaġlyaṯe diḏux ġalabe basəmto yo!"
246. U kačal komər: "Lo komanno, bʕəǧno w fṭəṣno, gnofaqno marke. Ftaḥulli u tarʕo! Ḥemo yo!"
247. Komər u zʕuro: "ənkan d nofəq u kačalalno aw noše ġayr mi ǧivataṯe, ono lo kowe, d omanno i ḥəkkayaṯe."
248. U šulṭono komər: "ʕAl u amrayḏux, abro! ənkan layto d noše d nofəq. Itaw, lawo hat, b dukṯux!"
249. Komər hiye kobode bi ḥəkkayayḏe, komər: "U šulṭono azze li walaye d Buġdəd w me Buġdəd maftele foṯe li walaye d Ṣṭambəl w haw daʕər ʕal u elawo daʕ ʕarab.
250. U zʕurano, me d hawi w hawi rabo, azzeyo, bayn an naʕime məštaʕele.
251. Ḥa yawmo kətwo abro d ḥḏo pire, kačal, komər lu abro du šulṭono, mḥelele lu abro di pire, twəlle qarʕe.
252. Aṯyo i emo du kačal, aṯyo i pire w bdela bu zʕurano baṣ ṣuʕre w məllale: "Hat, noše, lə gḏaʕ, babux man yo, abre d man hat, w hawət bala bayn u elano diḏan w komoḥat lan naʕimayḏan!"
253. Omər u zʕuro, aḏəʕ, d latyo u babayḏe mu elawo.
254. Azzeyo, mədle lu sayfo du babayḏe w hǧəmle ʕal riša di emo, məlle: "Kəmmatli, be babi man yo, amalli. Lo kəmmatli, gədqoṭaʕno qarʕax."
255. Komər li emo məllale: "Abro! Babux u šex du elano yo."
256. Məlle: "Xayr! D howewa babi u šex du elo, lo kəmṣaʕriwo l babi w lo kəmmiwa: "Nošo lə gḏaʕ, babux man yo.
257. Komaḥwe babi ġer noše yo. Kobaʕno, d əmmatli, babi man yo.
258. ənkan d l əmmatli babi ste, kobenax waʕd, gədqoṭaʕno qarʕax!"
259. Komər li emo məlla: "Ya u abrayḏi, ono mən əmmallux? B flan šato aṯi u šulṭono w u waziro larke, ṭləble l babux, ono me babi w qayəm l babi, hulele b ʕulbe d lirat.
260. W azzeyo babux u šulṭono li walaye d Buġdəd w haw daʕər harke. Hat u abro du šulṭono hat."
261. "E", — məlle, — "kayiso! Šxwa toweno u abro du šulṭono, heš ṭawtər yo."
262. Omər u šulṭono me d šaməʕ i štaġalyaṯe mine, koḥoyər bu waziro w u waziro ste koḥoyər ebe.
263. Kəḏʕi, i štaġalyaṯe d aʕlayye komalla.
264. Komər: "Amar, abro, i štaġalyayḏux basəmto yo."
265. Faqaṭ u kačalokawo d aʕme komalle komər: "Štaġaliye mayərtər me tano lo kowe d howe.
266. W me ʕaṣriye d aloho komanne, komanno: "Lo məǧġolat". Zəd komər.
267. E, d ghowe aʕle w aʕlux ṣafro, gḥozat, mə ksamno b qarʕux, ənkan d lo qoṭannux!"
268. U šulṭono komər: "Ṭro omər i ḥəkkayayḏe! Hat latlux amro d məǧġolat, hul d lə mkamal i ḥəkkayayḏe." Komər: "Amar! I štaġalyayḏux basəmto yo, abro!"
269. Komər: "U zʕurano məllela li emo: "Madamki ono u abro du šulṭono no, gədqoyamno, gədrowaxno ʕal u səsyo, gəzzino l gab babi."
270. Omər me d šamiʕo i piraṯe w u zʕurawo u kačal, d u zʕurano Badran gəzzeyo gab u šulṭono, zayiʕi me ruḥayye, d l əzzeyo d omər lu babo w maške aʕlayye, qošəʕ i ǧənsyaṯṯe.
271. Li pire məllale lu aro: "Abro, qum, zux ḥalaq bəṯre, hwayle greʕo!"
272. Komər u zʕuro mḥalaqle bəṯr u abro du šulṭono.
273. Lu abro du šulṭono məlle: "Abro! Kobenux waʕd, d lo maškeno gab babi aʕlux w dʕar!
274. Ono zlam rawixo no w hat mhalxono hat. Laybux d oṯat aʕmi hul li walaye d Ṣṭambəl!"
275. Komər u kačalok komər: "ənkan layto, ono gdoṯeno aʕmux.
276. Boṭanno, lo boṭanno, lo kowe d marfenux. əllah ktoweno greʕo.
277. Koḏaʕno, d əzzux gab babux, ksaymat u gəlhayḏan w u šulṭono gədqošəʕ i ǧənsiyayḏan."
278. Komər ǧbir u zʕurano, naḥət me ʕal i səstayḏe w mḥelele lu kačalawo, hul d qadər.
279. W səmle, lo səmle, lo daʕər. Bi ḥarayto mhalaxle aʕme.
280. Me d ḥəlle lu zʕurano, mhalaxxe darbo raḥuqo w haw koqodər doʕər, məlle: "Bavo, ġamo layto, tux aʕmi!"
281. Omər naḥiti a tre bi barriye. U kačalano ṣahi.
282. Məlle: "Bʕəǧno mu ṣahwo, kobaʕno maye, d maštatli."
283. "E", — məllele, — m ayko gmaštenux?"
284. Ḥəlle, bi ḥarayto ǧbir. Karəx u abro du šulṭono ʕal am maye, ḥzele biro, d kətwa ʕamuqto.
285. Məlle: "Kale yo kit eba maye, tux, d maštenux maye mina.
286. Məllele lu abro du šulṭono lu kačalok: "Tay d manḥatnux li biro! Štay maye w graš maye laǧan u səsyayḏi ste, d šote w ono ste d šoteno!"
287. Omər mḥalaqle u ḥawlo l ḥaṣe, naḥət b gawa di biro druʕo aw mətro, məlle: "Gidi bu baxtayḏux w d aloho bʕəǧno, koṯeno d moyaṯno, grašli xayifo!"
288. Komər lu abro du šulṭono grəšle lu kačalokawo w məlle:
289. "Bavo, anḥat ono l gawa di biraṯe, d maštenux maye. Mu sabab d hawətli bala. Me meqəm da məlli: "L oṯat aʕmi w aṯət!""
290. Komər naḥət u abro du šulṭono l gawa di biro w u kačal fayəš malʕal.
291. Grəšle maye lašan u kačalawo, štele w maštele u səsyo w lu abro du šulṭono ste štele maye."
292. U šulṭono komər: "E, amar, abro! I štaġaliyayḏux basəmto yo! Bəṯr", — komər, — "mən hawi?"
293. Komər: "Me d štele am maye, lu abro du šulṭono məllele lu faqirawo, lu kačal: "Grašli annaqqa, ofaqli mi biraṯe!"
294. Omər məlle: "Haymən! Gədmayṯat w gfayšat baḥ ḥayayḏux kulle tamo, hul d mayṯat. Lo kowe, d mosaqnux mi biraṯe!"
295. Məlle: "Bu baxtayḏux w d aloho! Kayisuṯo səmli aʕmux, ḥarbuṯo lo səmli aʕmux.
296. Mə ḥaq kətlux aʕli, d ṭoratli b gawa di biraṯe?
297. Lo noše kit harke d mofaqli w gfoyašno bu ʕumum daḥ ḥayayḏi kulle harke?"
298. Məlle: "Haymən lo kowe, d mofaqnux. Bas b ḥḏo gmofaqnux. D obat soz qawyo, b imane rabe. D mofaqnux mi biraṯe, d saymatli ono u abro du šulṭono b dukṯux w hat saymat ruḥux u abro di pire b dukṯi.
299. U waxtawo gmofaqnux w i štaġaliyaṯe d lo nəfqo, hul d kəttat saġ."
300. Omər ǧbir u abro du šulṭono, məlle: "Mən moyaṯno b gawa di biraṯe w mən nofaqno, hama ṭroweno saġ, ṭroweno greʕo ste."
301. Omər qam hule u sozayḏe aʕme w mofaqle mi biro.
302. Aṯən li walaye d Ṣṭambəl, l gab u šulṭono.
303. Lu abro di pire səmle ruḥe u abro du šulṭono w u abro du šulṭono hawi u abro di pire."
304. Omər: "Amar, abro! I štaġaliyayḏux basəmto yo!", — u šulṭono komalle.
305. Komər: "Lu abro di pire səmle u abro du šulṭono u says d ruḥe w kul yawmo lo kolewa ʕal hayo, moḥewayle ste.
306. W u abro du šulṭono ʕal u sozayḏe, d hule, soz qawyo, lowewa d omər i štaġalyaṯe l noše, hul d kətyo saġ ʕal foṯa di arʕo. Ḥatta mtarasle bu darbo du mawto ste.
307. W l aloho mwafaqle u zʕurawo w mamṭele.
308. ʕAl d səmle i kayisuṯo laǧane w mamṭelele Gulčičaka Ǧənna stene, qayəm mḥelele arbaḥsar xaneǧər, qṭile w ḥatta hul d mayəṯ.
309. Bəṯr dawla d aloho d riša d Gulčičaka Ǧənna. ʕAm u taʕb d taʕəb u zʕurawo aʕma, səmla kayisuṯo aʕme, marfela darmone ba brinatayḏe w manəḥla w hawi saġ.
310. W hano u kačalawo u abro di pire yo w, ya u šulṭonayḏi, ono u abrayḏux no.
311. Annaqqa u amro w amrayḏux yo, mə d kosaymat, hat kəḏʕat."
312. Komər lu šulṭono hule amro darḥal bu šnoqayḏe.
313. Mʕalaqle u zʕuro w kul saʕaye košəlḥi parčaye me du baṣrayḏe, hul d marfele aḥ ḥaye.
314. W ṭrowutu saġ lašani! Kamilo i ḥəkkaye.

======
Ritter: 065. Yus_Kf Die Schoene Layla und ihr Bruder Ramazan.txt
001. Kətwa w latwa ṭaw m aloho latwa (Zuhoerer: ḥaq!).
002. Mir Mḥamma kətwa, u rabo dam Miroka wa, Aḥmad Aġa kətwa, u rabo dak Kulavaniye wa.
003. Kul ḥa u rabo du ahlayḏe wa w ġalabe dəžmən d ḥḏoḏe wayne.
004. Qṭiwalle ġalabe m ḥḏoḏe, ḥatta lu šlomo d aloho lo dorənwa ʕal ḥḏoḏe.
005. Omər fayiši hawxa kul ḥa bayn i qazayḏe w maʕlum yo dəžmən ne. W fayiši hawxa qum ḥḏoḏe, haka šato, haka tarte w haka tloṯ.
006. Ayna d kətwa Aḥma Aġa, moro d ṭarš wa, kətwayle ġalabe ṭarš w talan ġalabe kətwayle.
007. Šato aṯi aʕlayye naxwaš, haw hawi i idara du ḥaywanaṯṯe.
008. Omər lu ahl du el zbəṭṭe ḥḏoḏe, mərre: "Gali, zlamat! Mətyaqnat, mətyaqnat, u ṭaršayḏan azze m iḏayna w i idarayḏan haw kuyo.
009. I idarayḏan ʕal ḥaṣe d aloho w bəṯr du ḥaywanano wa.
010. Iḏa d əzze u ḥaywanano m iḏayna, haw kowelan idara bu aṯrano."
011. Omər qadari mo, haka maṯe zlamat zbəṭṭe w zbəṭṭe riše du rabaṯṯe d Aḥmad Aġa.
012. L Aḥmad Aġa hawxa ḥəlle: kal kəzbəṭṭe qadari maṯe zlamat riše. "Ḥa, gali noše! Ḥḏo d xer mən hawi?"
013. əmmi: "Ya Aḥmad Aġa! Mətyaqnat, mətyaqnat! Idara haw kowelan bu aṯrano w u ḥaywanayḏan azze m iḏayna, d lo saymatlan čara, ḥozatlan dukṯo, idara haw kowelan."
014. Omər l Aḥmad Aġa məlle: "Ašər ḥaq yo."
015. Omər qayəm l Aḥmad Aġa, məlle: "De gali noše! Izoxu adlalyo lu baytaṯxu, ḥzawu ḥḏoḏe qadari tlaṯmo zlamat, flan əbnii, flan gawre naqewu me ruḥayxu, me ṣafro afandim, ṣafrayto itoxu, qm u tarʕo ḥḏ̣aru! W gqaymina, gəzzano!"
016. Omər qam daʕiri an noše d Aḥmad Aġa aṯən bayn u elaṯṯe, čiki bayn u el, mnaqalle ḥḏoḏe tlaṯmo rawixe.
017. Kul ḥa d komər: "Ono w lo noše!"
018. Omər rawixi, aṯən se Aḥmad Aġa. Aḥmad Aġa hawxa ḥəlle: kal kaṯən ar rawixayḏe.
019. "Ha noše aṯutu?" — "E, ašər aṯina."
020. Omər qayəm Aḥmad Aġa moṣalle u səsyayḏe w rawəx ʕal u səsyayḏe w ya allah w ya xude! Nafəl b qamuṯa di ʕaskarayḏe w maftele foṯe.
021. Omər mhalaxle haka yawmo, haka tre tloṯo yawme omər mhalaxle.
022. Omər baš šubḥe d aloho bəṯr ma tloṯo yawme maṭi li dašto d Riḥaye.
023. I naqqa d čik bi dašto d Riḥaye, omər lu gelo w lu nafal mḥele li kaboke du səsyayḏe.
024. Ġalabe basəm lebe d Aḥmad Aġa bi raḥme d aloho w bi marʕaṯe.
025. Omər mḥele ʕal qarʕe du səsyayḏe w daʕər ʕal a greʕe, ʕal aḥ ḥawronayḏe.
026. "Gali noše!" Əmmi: "Mən yo, ya aġa?" — "Mətyaqnət, mətyaqnət", — omər, — "koraxno čar nikar di arʕo kule, d omanno, dukṯo ḥreto basəm marke gḥozeno, ʕaql diḏi lə kqoṭaʕ.
027. Haman d saymutu b diḏi, marke gdəʕrina w gmaqimina u elayḏan, gmaḥtinale harke."
028. "E", — əmmi, — "aġa, aṣəl hat hat."
029. Omər mḥalle ʕal qarʕe du səsyaṯṯe w daʕiri lu bayto.
030. Tre yawme šqəlle əstiraḥa, u yawmo da tloṯo mḥalle ʕal i boriye, d maqimi u elaṯṯe b naqqa.
031. Omər maqəmme u elaṯṯe b naqqa, šeṯmo elat, xanat nafəq mu elayḏe.
032. W mḥalqənne ʕal ḥaṣe dab baġle w das səsyayṯṯe afandim w mḥalle u ṭarš w talanaṯṯe b qamuṯayye w ya allah w ya xude mhalaxxe.
033. Omər mhalaxxe haka yawmo, haka tre, axər ba tloṯo yawme bi šabṯo maṭən li daštaṯṯe.
034. Omər maṭən li dašto d Riḥaye w marfalle u səng dak kowan li arʕo w baš šubḥe d aloho lu ḥaywanano zbəṭle ʕal i marʕaṯi.
035. Ġalabe basəm lebe du elano w d Aḥmad Aġa bi raḥme d aloho w bi marʕaṯi.
036. Omər marfalle aš šeṯmo kowanaṯṯe li arʕo.
037. Ayna d kətyo Aḥmad Aġa u rabaṯṯe, mqabəl di walaye d Riḥaye marfele u konayḏe ʕal arbaḥṣar stuwan d farzlo. Mqabəl di walaye d Riḥaye. (Besim: mar!)
038. Omər yatiwi hawxa bayn u elaṯṯe, haž latte me nošo.
039. Ayna d kətyo i dašto d Riḥaye, d Ṭahər Bage w Zaynal Bage, a tre ar rabe d Riḥaye ne. I daštayo dəṯṯe yo, ax w av dəṯṯe yo.
040. Omər ġalabe basəm lebe du el d Aḥmad Aġa bi masalaṯi w kosom kul ḥa u šuġlo w ʕamlayḏe, l noše latle haž me noše.
041. Aṯi yawme d ʕrufto aʕlayye.
042. Omər Ṭahər Bage u aḥuno d Zaynal Bage u rabo yo, omər: "Zaynal Bage!" Omər: "Libe aḥuno?" Omər: "Ya aḥuni! Adyawma ʕrufto yo, mahwo w šqolo layto, mhalax, nəfqinalan bayn i walaye, əšmo sayminalan gazma!
043. Əzzano li qaḥwa, šotinalan qaḥwa w gdəʕrina, gdoṯina lu baytayḏan!"
044. Omər qam Ṭahər Bage qayəm, mḥele raġle bu šakkalayḏe, mḥalaqle u qaputayḏe bayne kaṯpe, mədle lu baṣṭonayḏe b iḏe w mḥele b qamuṯe du aḥunayḏe Zaynal Bage w ya allah ya xude nafiqi.
045. Omər nafiqi mḥalle bu šqoqano w daʕiri bu ḥreno. Bat tawfiqat d aloho aṯən mqabəl di dašto.
046. Omər naqqa l Zaynal Bage hawxa ḥəkle qḏole, qayiṯo foṯe bi dašto d Riḥaye.
047. Ḥəlle, ga mə ḥoyər? Mʕaləq u ʕafro maḥ ḥayewən w mak kowan w mu ʕesəl ʕam lə kmoṭe li arʕo.
048. Omər: "Ṭahər Bage!" Omər: "Ḥa, aḥuno!" Omər: "Mən, aḥuno?" — "Ḥzay, naqqa ḥur bi dašto! Be ma lu ʕamo aydarbo msəklelan w dlo šeyolo w dlo daṣṭər mede w maḥatte bi daštayḏan!"
049. Omər: "Aḥuno, d obət daṣṭər diḏi, ahəd yo. Gəzzino, gədqošaʕno i qa məllayo b ḥḏo naqqa."
050. Omər: "Aḥuno, raḥat klay uʕdo! Əzzanolan li qaḥwa, šotinalan qaḥwa, d oṯe hawnayna l rišayna, w bəṯr d oṯina lu bayto, gmaqiminalan ʕaskar!"
051. Azzehən li qaḥwa, axər štannanne qaḥwa w daʕiri, aṯən lu baytaṯṯe.
052. Maʕlum yo, Ṭahər Bag w Zaynal Bage a tre ar rabe d Riḥaye ne.
053. Omər ḥəṣṣe ruḥayye moṣarre ruḥayye w mḥalle ʕal i duduke du ḥarb.
054. Maltammanne tlaṯmo rawixe flan əbn flan. Rawixi w ḥaḏ̣iri gabayye.
055. "Ha Ṭahər Bag w Zaynal Bage, maḥarwina i arʕo, maʕamrina i arʕo?"
056. Omər: "Ya lawo dayman kobaʕno, d huyo i arʕo ʕamərto, elo mətyaqnət, mətyaqnət, kal kaṯi el, noše lo koḏəʕ, m ayko yo abre d man yo.
057. Maḥatle bi daštayḏan dlo suʔal w dlo ǧuwab, maḥatle bi daštayḏan."
058. Omər qayəm Ṭahər Bage w Zaynal Bage, mḥalle b qamuṯa di ʕaskaraṯṯe w ya allah w ya xude səmme ṭəlba du konano.
059. Ayna d kətyo Aḥmad Aġa, ʕiš w ʕamal lə ksoyəm.
060. Əllah m ṣafro hul ʕaṣriye kale b feme du konayḏe, mḥele ḥaṣe lu stun du konayḏe w mqabəl di walaye d Riḥaye. Komər: "Ma noše lo koṯe maf tamo?"
061. Omər azza i ʕaskar d Ṭahər Bage w Zaynal Bage.
062. L Aḥmad Aġa ḥəlle: kal kaṯi ʕaskar ġalabe mi walaye d Riḥaye.
063. L Aḥmad Aġa hule ḥayḥo lak kowanayḏe.
064. Aš šeṯmo rawixe d Aḥmad Aġa ḥaḏ̣iri: "Ha Aḥmad Aġa, aloho som ḥḏo du xer! Mən hawi?"
065. "Ya gali noše", — omər, — "mətyaqnət, kal kaṯi ʕaskar mi walaye d Riḥaye, lo koḏaʕno, lo du xer yo, lo du šar yo.
066. Haman ḥḏ̣aru w hwawu ḥaḏ̣ire w rwaxu w sumu u karaṯxu!"
067. Omər rawixi kul ḥa ʕal as səsyaṯṯe w mḥayḏ̣arre ruḥayye w nafiqi lu maydan.
068. Li ʕaskar d Ṭahər Bag w Zaynal Bage manbahla, l Aḥmad Aġa ʕaskar ġəlba yo, i taqayḏe lə gməṭyo appe.
069. "Ṭahər Bag w Zaynal Bage, latlanle taqa."
070. L Ṭahər Bage məlle l Zaynal Bage omər: "Aḥuno!" — "Hay ləbbe aḥuno!" Omər: "Mətyaqnat, mətyaqnat, i taqayḏan lə gməṭyo li ʕaskar tano.
071. Tay, gəmšadrinalan greʕo me diḏan. D mšayəl b kef du rabo du elano!
072. W ʕaql diḏan lə kqoṭəʕ me ruḥayna."
073. L Ṭahər Bage məlle l nafar m diḏe, omər: "Izux, mšayəl ġalabe b kef du rabo du elano! Mar: Ṭahər Bag w Zaynal Bage a tre ar rabe d Riḥaye ne, baṭ ṭaʕne kəmšayli b kef diḏux.
074. Mətyaqnat, mətyaqnat, ḥaq wa, d hat oṯat kelike l gabayna, elo madam zlam rabono wayt, l aṯət gabayna. Aḥna ar rabe d Riḥaye na, aṯina šawṭo l gabux."
075. L Aḥmad Aġa hawxa manbahle, kal kaṯi ḥa nafar mənne, mʔamalle ʕal i ʕaskrayḏe omər: "Gali ʕaskar klawu! Ko yo ḥozina, kaṯi u qaṣəd dəṯṯe, ṭawwo yo, ḥarbo yo, ḥozinale!"
076. Aṯi u nafarayḏe, maṭəlle: "Šlomo aʕlayxu!" — "Ahla w sahla, b šayno w ba šlomo! Ha lawo mə ḥawal diḏux yo?"
077. "Mətyaqnat, məyaqnat, aġa", — omər, — "lo koḏaʕno, ayna mənxu yo u aġa, faqaṭ lar rabe d Riḥaye ġalabe mšayalle b kef diḏux, mərre: "Ḥaq d aloho wa, d hiye oṯewa rišo l gabayna. Madam hiye zlam xašuno wa, rabo wa, l aṯi gabayna, aḥna aṯina l gabe, šotinalan qaḥwa, kelike məǧġilinalan w kul ḥa menayna abre du babo." — "E", — omər, — "ahla w b xere!"
078. L Aḥmad Aġa kətle šawʕo abne. Qrele laš šawʕo abnayḏe omər: "Gali abne!" — Əmmi: "Ha, yabo!" Omər: "Yabo, qurban, məqqayəṣ d kətxu quwwa w taqa, zbaṭu qadr w maʕrifa la zlamatani, mede ʕaǧab. Ḥatta d foš falge ʕal i arʕo!" Əmmi: "ʕAl aʕ ʕayne, yabo!"
079. Mšadalle aš šawʕo abnayḏe bayn u qaṭʕo dab baran, amṭalle barane ṣaḥiḥe, mḥanne bi arʕo w ḥšanne bi rezo. Səmmanne hawxa ṣufro, d kul tre yətwi w maḥkən mina.
080. Ṭahər Bage w Zaynal Bage b tlaṯmo rawixe hawən paya qm u konayḏe.
081. U kon d Aḥmad Aġa maʕlum yo, ʕal arbaḥṣar stuwan yo, yarixo kibe marke hul fema di darga.
082. Yatiwi Ṭahər Bag w Zaynal Bage ba tlaṯmo rawixayḏe va.
083. L Aḥmad Aġa mʔamalle ʕal ann abne, huwwanne qaḥwa lanək kulle.
084. Bəṯr mi qaḥwayo — kətle barṯo l Aḥmad Aġa, kəmmila Lilaye.
085. Ba kawšat bayte d baba di Lilaye aydarbo yo?
086. Zəd mi kahrabiyaṯe kəzze šawq w šamal mina.
087. Xəd ṣahro d nofəq bəṯre šawʕo dyarat, hawxa komoḥe u šawq w šamalayḏa bi arʕo.
088. Qumayna ḥa d šəfʕo da, yan i hawa du bəštayḏa, yan i šiməke d raġla, d qayṯo b ḥa, šwaʕ əšne ḥa lo kowe, lo tawi, lo bawi, lo kokoyu lebe.
089. Yatiwo bəṯr u čit du kon w mdayšalla bu laḥmano du dawqo.
090. Gyomət b mo imane, gdəmmət: bi fərna d Izmir səmlux čike, mine lo yaqəḏ w čike layšono lo fayəš.
091. W a tlaṯmo rawixayḏa simila bu laḥmawo w bi ṣufro.
092. Axəlle u muklaṯṯe. U mede, d hwele i qəsmaṯṯe, axəlle.
093. Ǧġilənne axər marke w me tamhone, hul d hawi ʕaṣriye d ḥušabo. Zaynal Bage ḥəlle b druʕe bi saʕaye, omər: "Ṭahər Bage!" Omər: "Libe aḥuno!"
094. Omər: "Aḥuno, čaġ du qyomo yo hawi, ʕaṣriye bu zor gmoṭina, haw amro li ʕaskar d qaymo!"
095. L Aḥmad Aġa qrele laš šawʕo abnayḏe omər: "Gali abne!" Əmmi: "Libe babo."
096. Omər: "Yabo, qurban! Tlaṯmo rawixe kətle l Ṭahər Bag w Zaynal Bage. Kobaʕno mənxu tlaṯmo xelaʕ, d mṭutənne!
097. U aḥuno rabo ṭro yotaw b feme du kon w ayna nafar d nafəq, ṭro maḥət i xəlʕayḏe bayn kaṯpe! W Ṭahər Bage w Zaynal Bage ste bašqa!"
098. Əmmi: "ʕAl aʕ ʕayne!" Mḥayḏ̣arre lann abne tlaṯmo w tarte xelaʕ, a tlaṯmo rawixayḏe nafiqi, maxalʕənne hanək.
099. Zaynal Bage nafəq, maḥatte i xəlʕa tawo bayne kaṯpe.
100. Fayəš Ṭahər Bage bi ḥarayto d kulle.
101. Mṭalle u səsyayḏe, mədde lu ǧalaw du səsyayḏe, mamṭalle qum feme du kon.
102. Ṭahər Bage omər: "Ya allah!" Qayəm me taḥt u kon.
103. I naqqa d qayəm w nafəq l feme du kon, na b xer w na b slamat, hawxa brəmle foṯe, diqo ʕayne b ʕayna di kačke.
104. I kelike d diqo ʕayne b ʕayna di kačke — aloho lo maḥwela l noše! — m ḥaṣe du səsyo omər: "Rəm!" W nafəl li arʕo.
105. Kayu lebe, lo miṯo d uʕdo, miṯo mu payəz ḥaroyo, našəf.
106. Daləq lebe du aḥuno aʕle Zaynal Bage, naḥət, kelike frəxle lebe.
107. Nafili am maye da ṭlawʕe ʕal feme, afandim ʕal lebe.
108. Ftəḥle ʕayne, ḥəlle, kale Zaynal Bage ʕəl mine.
109. "Ha, aḥuno, ḥḏo d xer mə ḥawal diḏux yo?"
110. Omər: "Ya aḥuno, mətyaqnat, mətyaqnat, kul ʕəsri yawme kul yarḥo kətwayli dileš. Aṯili u dilešayḏi."
111. "E", — omər, — "lawo xer yo qum!"
112. Haw Ṭahər Bage msəkle ruḥe. Omər: "Zaynal Bage!"
113. Omər: "Libe, aḥuno?"
113. Omər: "Mətyaqnat, ḥzeli ḥurma bəṯr u kon du zlamano. Hama dlo ḥṭiṯo lo koḏaʕno, lo i kalayḏe yo, lo i barṯayḏe yo, lo mə diḏe yo. Kobaʕno, d əmmatle."
114. Zaynal Bage qrele l Aḥmad Aġa omər: "Mətyaqnat! Mətyaqnat! Kito ḥurma bəṯr u čit du konayḏux, galo dlo ḥṭiṯo i barṯayḏux yo, i kalayḏux yo. mə diḏux yo?"
115. Omər: "Ašər, i barṯayḏi yo."
116. "Korəḥmat aloho. Hiwolux, lo hiwolux?"
117. Omər: "Ašər, lo hiwoli."
118. Omər: "De, haw iḏux l aḥuni! Suma hare aʕme!
119. W ahd nofəl ʕal i ruḥaṯe: ḥat i kačke bi fardo di šehən w gmaḥanno barban ḏiḏa lirat, hul d hiye ʕəlyo fayši al lirat ʕal i arʕo."
120. Omər: "Yazoġ yo aʕlux, ya Zaynal Bage! L əmmatli a ǧġaliyatani!
121. Adyawma ono w Mir Mḥamma ġalabe došman na. Ġalabe qṭilan m ḥḏoḏe w ḥatta lu šlomo d aloho lə ksaymina ʕal ḥḏoḏe.
122. Adyawma d hawino xwini, aṯino lu aṯro di nuxrayto.
123. Briṯo yo ramḥəl šato ḥreto əzzino li mamlakatayḏi, Mir Mḥamma gmoḥela b foṯi, gdomər: "Azzux lu aṯro di nuxrayto, d hulux i barṯayḏux barṭəl w rəšwa lu ʕamo.
124. Mətyaqnat, lo kəṯyo b xer diḏi."
125. "Ya Aḥmad Aġa", — omər, — "ʕaybo yo, d kəmmat a ǧġaliyatani.
126. Ahd nofəl ʕal i ruḥayḏi, hiya šxwa gtoqanna barban dal lirat.
127. W kətlux šawʕo abne. Ṭro nəfli bi daštayḏi afandim, baw walayatayḏi!
128. Aš šawʕo abnayḏux stene gmagwannanne me gabi balaš.
129. W bəṯr mayo ste afandim, kətlux šeṯmo rawixe. Kul ḥa gmaḥanno səsyo taḥtayye.
130. Kul ḥa gmaḥanno tfənge b kaṯpayye w i daštaṯe dlo ḥemoyo qumux, marfayto yo qumux afandim! Ax w av kula laǧanux yo."
131. Komanbah afandim, ġalabe hawi ṭama mu mal di arʕo, d hulele.
132. Omər: "Ašər, lo koweliyo, d obenuxyo."
133. Omər: "Aḥmad Aġa, mətyaqnat, mətyaqnat, gdobenux ḥamməšmo ʕwono li kode, lu ḥalwo.
134. W bəṯr mayo ste afandim i dašto du ahlayḏe b ḥḏo naqla u ʕafrayḏa d maḥtatle bi bəḥto w moḥatla bi šeno, d mosakna b iḏux. I ʕašərto kula elux."
135. Omər: "Ayna d lo som..." Omər: "Mo kore."
136. Tamo qayəm hule iḏe l Ṭahər Bage, simole hare aʕme.
137. Ṭahər Bage rawəx, ġalabe basəm lebe bi raḥme d aloho w bi ǧġaliyaṯe.
138. Ṭahər Bag w Zaynal Bage afandim čiki b qamuṯe dar rawixaṯṯe w ya allah w ya xude i dašto ayko yo, i walaye d Riḥaye!
139. Basəm lebe d Ṭahər Bage ġalabe, yatiwi bu baytaṯṯe. Ṭahər Bage mə soyəm annaqqa? Gkorəx se Ṣamuko, korəx su Malke di Xasko ʕal az zəfkar, annaqqa d som, mḥayḏ̣ər u dahwayḏe w mḥayḏ̣ər u flan behvanayḏa.
140. Tloṯo yarḥe qaḏ̣ile u qaṣawo, Ṭahər Bage lo daʕər laf Aḥmad Aġa.
141. Mə makuno rišux? Kamili ann əšto yarḥayḏe u qaṣano kkorəx ʕal aṣ ṣənʕatkar, d mḥayḏ̣ər u dahwo di nxiraytayḏe.
142. Omər əšto yarḥe l aṯi laf ele. Bəṯr mann əšto yarḥe Aḥmad Aġa šaməʕ bu aṯrayḏe, basəm dukṯe, d huyo i idara du ḥaywanayḏe.
143. Aḥmad Aġa lo suʔal w lo ǧuwab, ya allah w ya xude maqəmle ak kowanayḏe w u ṭaršayḏe w aṯi ʕaynan li mamlakatayḏe yatu dlo me Ṭahər Bag w Zaynal Bage.
144. Yatu b dukṯe. Hano, Mir Mḥamma, u došmanayḏe šaməʕ, d aṯi Aḥmad Aġa mu aṯro di nuxrayto. Omər: "Mətyaqnat, mətyaqnat, hani dukṯe d šato haka tarte azzeyo l larwal.
145. Lazəm yo, d əzzino kelike side li sardane, haman disa b nayartiye!"
146. Aḥmad Aġa disa kale qm u konayḏe yatiwo. Haž latle me mede.
147. I ḥyarto d ḥəlle l Mir Mḥamma w b tlaṯmo rawixe zbəṭṭe riše d Aḥmad Aġa. L Aḥmad Aġa disa səmle ḥayḥo ʕal ak kowanayḏe, aš šeṯmo rawixe d Aḥmad Aġa ḥaḏ̣iri.
148. L Mir Mḥamma manbahle. D nafəl qarabaləġ ʕal i ʕaskar d Aḥmad Aġa. Mir Mḥamma məlle la greʕayḏe omər: "Ḥa mənxu... tlawu ruḥayxu, zoxu, mšayelu b kef diḏe ġalabe!
149. Amar: "Mir Mḥamma yo kelike aṯi li sardanayḏux, faqaṭ disa b nayartiye."
150. Omər: "ʕAl ʕayni w d babi aṯi. Ġalabe b xere ṭr oṯe!"
151. Disa qrele laš šawʕo abnayḏe omər: "Gali abne! Mu yawmo d rakiwo i kefayḏan w hul l adyawma, ḥatta lu šlomo d aloho lə drelan ʕal ḥḏoḏe.
152. Lawo! Adyawma kal kaṯi l gabi, məqqaṣ d kito qadr w maʕrifa zbaṭu la zlamatani! Zoyəd me d Ṭahər Bag w Zaynal Bage!
153. W disa kobaʕno mənxu tlaṯmo xelaʕ w ḥḏo l Mir Mḥamma." Əmmi: "ʕAl aʕ ʕayne, yabo!"
154. Disa səmmanne ḥaziriya hawxa ġalabe qimatli w mʕadalle i ṣufraṯṯe.
155. Disa i barṯo d Aḥmad Aġa bu məqamawo, čiko bəṯr u čit du konayḏa w mdayšalla bu laḥmayḏa.
156. Mir Mḥamma b tlaṯmo rawixe va, naḥiti taḥt u kon d Aḥmad Aġa.
157. Yatiwi axər taḥt u konaṯṯe, disa huwwanne qaḥwa, štalle i qaḥwaṯṯe, čikənne bi ǧġaliye afandim, hul d ḥaḏ̣ər u muklaṯṯe.
158. Xəlle u muklaṯṯe, be mə hwele u naṣəbaṯṯe, tlalle i ṣufraṯṯe.
159. Čiki hənne bi ǧġaliye du aṯrawo afandim di walaye d Riḥaye du mamlakataṯṯe, hul d ḥərre bi saʕaye: hawi ʕaṣriye d ḥušabo. L Mir Mḥamma hule amro li ʕaskarayḏe omər: "Qumu!"
160. Disa čik u abro d Aḥmad Aġa b feme du kon w a tlaṯmo rawixayḏe nafili kul ḥa lu goranayḏe, maḥatle i xəlʕayḏe bayne kaṯpe.
161. Mir Mḥamma fayəš bi ḥarayto. Disa la greʕe mamṭalla u səsyayḏe w zbəṭṭe u ǧalaw du səsyayḏe qum feme du kon.
162. Mir Mḥamma maʕlele raġlo: na b xer w na b slamat diqo ʕayne b ʕayna di kačke.
163. Lo xəd Ṭahər Bage ǧarile l Mir Mḥamma, haft qat axrab me Ṭahər Bage ǧarile l Mir Mḥamma.
164. Hama me qumṯe w laltaḥ omər: "Rəm!" W nafəl li arʕo dlo ruḥo.
165. Axər saʕaye haka tarte frəxxe lebe, hul d aṯi hawne r riše, ftəḥle ʕayne, koḥoyər, layto noše.
166. Qayəm ʕal ruḥe omər: "Aḥmad Aġa!" Omər: "Libe ya Mir Mḥamma!"
167. Omər: "Mətyaqnat, mətyaqnat, kobaʕno, d lo zəbṭat lu quṣur, faqaṭ ḥzeli ḥurma bəṯr u čit du konayḏux. Galo dlo ḥṭiṯo i kalayḏux yo, i barṯayḏux yo, m diḏux yo?" Omər: "Ašər i barṯayḏi yo."
168. Omər: "Korəḥmat aloho, hiwolux, lo hiwolux?" Omər: "Ašər hiwoli."
169. "L man hiwolux?" Omər: "Hiwoli l Ṭahər Bage, u rabo d Riḥaye."
170. "Qay", — omər, — "maḥatno u qaṭmo di tfayo bayne qarʕux w d babux!
171. Korəḥmat aloho, b məqqaṣ huluxleyo?"
172. "Lo", — omər, — "Mir Mḥammad, miḥase babux! Ma hama i braxwatiye bu mal di arʕo yo?
173. Haman barṯo wa, ṭlibole mini w hulileyo."
174. Omər: "Lo, komanno, korəḥmat aloho, b məqqaṣ hiwolux?"
175. Omər: "Ašər b haqqa w haqqa w haqqaṣ hiwoli."
176. Omər: "Maḥatno u qaṭmo di tfayo bayne qarʕux w d babux!
177. Mətyaqnat, mətyaqnat, ya lə ḥzewaylux kallawat b ʕaynux w yaxud lu salaf ḥnəqwaylelux!
178. Ya Aḥmad Aġa! Tay, hawli iḏux! Sumu hare ʕami! Mar: "Gdobenuxyo."
179. Ahd nofəl ʕal i ruḥayḏi, amṭi u faqqahayḏux w ṭro mamṭe u qalamayḏe w ṭro koṯu! Be Ṭahər Bage məqqaṣ hulelux, u ḥa b tloṯo w ḥa b tloṯo w ḥa b tloṯo gdobenuxyo!
180. W bəṯr mayo stene, ya Aḥmad Aġa! Mu yawmo d rakiwo i kefayḏi w diḏux, ḥatta d šlomo ste lə drelan ʕal ḥḏoḏe.
181. Ahd nofəl ʕal i ruḥayḏi: i ʕašərtayḏi b ḥḏo naqla gdobenuxyo, maḥtatla bi bəḥto, moḥatla bi arʕo, lo mosakna b iḏux."
182. L Aḥmad Aġa manbahle, ġalabe hulele mal di arʕo w ġalabe mṭamaʕle.
183. Omər: "Ayna d lo som..." Omər: "Mo kore!"
184. Tamo l Aḥmad Aġa hule iḏe l Mir Mḥamma, mdaglole aʕme.
185. Aš šawʕo abne d Aḥmad Aġa kanne b feme du tarʕo kalye.
186. Ann əšto rabe lə mtanalle, mbasamme b ruḥayye.
187. U naʕimo daš šawʕo, kəmmile Ramazan, šwaʕ tmonaḥṣar əšne yo.
188. I naqqa d manbahle ʕal u babo, hule iḏe b iḏe d Mir Mḥamma w mdaglole aʕme, ġalabe qḥir w kayəm w šaṭ.
189. Kəmmat, ya rabbi, hama maloxo yo, naḥət mi šmayo li arʕo. W mdaywən taḥt u konayḏe w mḥalaqle li kaffe b feme da.
190. Omər: "Yabo!" Omər: "Ha!" Omər: "Yabo, zbaṭ iḏux b ruḥux!
191. Elo ahd nofəl ʕal i ruḥayḏi. Gəmḥalaqno iḏi lu sayfo, gəmḥalaqne l qḏolux.
192. Gṭorene hul ʕarquwux məšqəṭ (+det) me qume. 
193. Ya yabo, ʕal babux lə gminakfat? L Mir Mḥamma — raḥəq me foṯayxu — maḥrawle bayte d ruḥe.
194. Hulelux arbʕo qamariye zoyude w maqlabelux ʕal i duglayḏux.
195. Lo kobeno ṣawʕe d Ṭahər Bage b Mir Mḥamma w šawʕo babe d Mir Mḥamma.
196. Zbaṭ iḏux b ruḥux, be mə komannux!"
197. "Hay kurem, aman zaman qurban ḥayran!
198. Hul d qaymi ann abne dann abnaṯxu, lə ktoyəm u malaṯxu.
199. W bəṯr mayo maslamlalxu i ʕašərto!"
200. Omər: "Yabo, ahd nofəl ʕal i ruḥayḏi: i ruqto d naqqa mḥalqoli me femi, naqqa ḥreto lo kodəʕro l femi.
201. Naqqa hulileyo, lə ksomna tarte."
202. Mir Mḥamma komalle l Aḥmad Aġa: "Ya Aḥmad Aġa! Ġalabe kosomno bi heviye m aloho w bəṯr minux, be ma lo kmarkxat u abrayḏux? W be ma li kṭorət, d oṯe ʕal u fəkr diḏux?"
203. Səmle, lo səmle, mara d u abro rokəd w d omər "heya", mdaywən u abro, b ḥḏo naqla lo maqbele.
204. Ann əšto rabe lə mtanalle.
205. Mḥele l Mir Mḥamma qum Ramazan, hul d hawi ʕaṣriye d ḥušabo.
206. Mara d Ramazano mihaydən (+det) w d omər "heya".
207. Yagǧar mdaywən, komiḥartəf (+det).
208. Qayəm ġbin me gabayye, Ramazano ġbin me gabayye, mədle lu konayḏe w azze, xəd əzze lu qalačawhone d Qəžla, tamo yatu.
209. I ḥoṯo manbahla əmmo: "ʕAl baxti w lo diḏux — hano bemaʕna — l aḥuni maḥatle ruḥe aʕli!
210. Ono gzəbṭono aḥuni w lo emi w babi!"
211. Mədla li baxčake daǧ ǧəlkatayḏa, knifila bayn ḥḏoḏe w ya alla ya xude səmla qəṣd du aḥuno.
212. Azza, yatiwo taḥt u kon du aḥuno. Ġbino, azza l tamo.
213. Mir Mḥamma komalle l Aḥmad Aġa: "Ya Aḥmad Aġa! Kosomno bi heviye m aloho w bəṯr minux: be ma lo kəzzux annaqqa stene, lə kmarkxat u abrayḏux? Be ma hama lə kṭorat, d oṯe ʕal u xabrayḏan!"
214. Aḥmad Aġa komər: "Ya Mir Mḥamma! Mətayqnat, mətyaqnat, ono ġalabe me lebi yo, d obenuxyo.
215. W izux, šlaḥ qarʕe! Bu šarṭawo: amṭili qadaḥ mu admayḏe, gṣorafne!
216. Ono b ḥḏo naqla hulilux, haw gqolabno."
217. "Assəḥ?" Omər: "Assəḥ." — "B soz?" Omər: "B soz."
218. "Ḥur", — omər, — "gəzzino mḥalaqno ruḥi gabe w ġalabe b basimuṯo gməǧġənno aʕme.
219. Haka huleliyo b lebo basimo, ʕayni yo.
220. Iḏa d l obeliyo ḥur, gšolaḥno qarʕe, bəṯr lo foš lebux!"
221. Omər: "Ono komannux: šlaḥ qarʕe, amṭili qadaḥ mu admayḏe, gšotene!"
222. Omər Mir Mḥamma rawəx, azzeyo gabe, drele šlomo ʕal aḥ ḥaḏ̣ar w drele šlomo aʕle ʕal Ramazano.
223. Ramazano qayəm me qume: "Ġalabe b xer w ahla!"
224. L goran d ḥal diḏe zbəṭlele əkramiye.
225. Mir Mḥamma yatu. "Ya Ramazano", — omər, — "kosomno heviye m aloho w bəṯr minux: d annaqqa stene u tfaqayḏi w d babux d lo maḥarwatle!
226. L babux w lann əšto aḥunonayḏux mərre heya!
227. Kobaʕno, d hat ste mbasmət b ruḥux!"
228. Omər: "Ya Mir Mḥamma, ʕal ʕayni w d babi aṯət me tamo hul larke.
229. Elo mətyaqnat, mətyaqnat, i ǧġaliye d naqqa nafiqo me femi, lo kuyo d huyo tarte.
230. Ya bi masale di kačke b ḥḏo naqqa lə gmannux heya."
231. Omər Mir Mḥamma disa mḥele qume b basimuṯo, me ṣafro hul d azze l ʕaṣriye d ḥušabo, mara d fohəm mede me Ramazano. Ramazano qaṭʕiyan lo kobele foṯo w komalle heya.
232. Omər Mir Mḥamma qḥir. Omər: "Ramazano!" Omər: "Ha, Mir Mḥamma!"
233. Omər: "Ahd nofəl ʕal i ruḥayḏi: kəmmatliyo heya, amar! W lo kəmmatliyo heya, gmodno lu sayfo, gəmḥalaqne li raqame d qḏolux.
234. Gədṭoreno — ḥašša maḥ ḥaḏ̣ar — at tarte ʕaynayḏux bu zawgo ṭayri!"
235. I naqqa d hawxa məlle l Ramazan, Ramazan ġalabe qḥir w kayəm w šaṭ taḥt u konayḏe.
236. Qayəṯ bu qṭoro du kon w naḥət li arʕo.
237. Mḥalaqle iḏe l foṯe omər: "Hə, hə! ʕAl babi ʕaybo yo, ya Mir Mḥamma, d qomno w modno lu sayfayḏi w taḥt u konayḏi šolaḥno qarʕux!
238. Elo qum — ḥašša daḥ ḥaḏ̣ire — misaktar (+det) me taḥt u konayḏi!
239. Haka l əzzux, lə mṭat i quwayḏux, i taqayḏux l riši, lə gḏaʕno, hawxa lawxa b mən diḏux somno. W qum flat!"
240. Omər ak kazabat d lebe d Mir Mḥamma qṭiʕi me Ramazano.
241. Mir Mḥamma, xəd zlam Ṣuroyo, nafəq me taḥt u konayḏe, zayəʕ, aṯi se Aḥmad Aġa.
242. Aṯi se Aḥmad Aġa. Aḥmad Aġa hawxa komanbah l Mir Mḥamma: falga di ruḥo d Mir Mḥamma kazzeyo, fayišo falga.
243. "Hah, Mir Mḥamma, ḥḏo d xer!"
244. Omər: "Ya Aḥmad Aġa, xer mer lo fayəš eba.
245. Itowo ste haw fayəšli gabux. Elo bu šarṭawo: hawli soz kamilo.
246. D hat stene howat iḏi w ksomno ḥarb ʕal qarʕe d Ramazano.
247. Ya gšoqanno i kačkaṯe mine w yaxud gqoṭanne."
248. Omər: "Soz kamilo yo aʕmux: ono i ʕašərṯayḏi w elayḏi b ḥḏo naqla iḏux, daṣṭər diḏux yo."
249. "Assəḥ?" Omər: "E" — "B soz?" Omər: "B soz."
250. Omər: "B xaṭər diḏux! Kazzino."
251. "Mə ksaymat?" Omər: "Kazzino bayn u elayḏi li ʕašərtayḏi, gdoreno hawar bayn i ʕašərtayḏi kula.
252. D ma šwaʕ əšne w rabtər gmaqəmnanne b ḥḏo naqla an ner.
253. W gdoṯeno mosakno riša di ʕašərtayḏux stene.
254. Ma šwaʕ əšne w lalʕal d lo maqimatliyo, xayən karixat aʕmi." Omər: "ʕAl aʕ ʕayne!"
255. Mir Mḥamma aṯi bayn i ʕašərtayḏe. Baʕ maʕlum yo, tabata haw koṯele.
256. Mḥele ʕal i duduke du ḥarb bayn u elayḏe, bayn i ʕašərtayḏe.
257. Bi ḥəzbe dak kaṯowe daq qalamdar afandim maltamlele ḥamšo alfo rawixe.
258. Maqəmle ar rawixayḏe, mḥele b qamuṯe w zbəṭle riše d Aḥmad Aġa.
259. "Haydi Aḥmad Aġa!" Omər: "Eli mamṭeli i ʕaskarayḏi. Hat stene aqəm u elayḏux, i ʕaskarayḏux!"
260. Aḥmad Aġa stene afandim makraxle ak kaweġəd bayn u elayḏe. Ele ste ḥamšo alfo nafare maltamlele mu elayḏe.
261. Tavda da tre hawən ʕaṣro alfo rawixe.
262. Ramazano, haž latle mənne, kale taḥt u konayḏe, mžido ʕal u yataxkayḏe rabbanano yatiwo. Haž me mede latle.
263. W zbəṭṭe qarʕe du ṭuro kule lar rawixaṯṯe.
264. Ba maʕlum yo d aloho yo.
265. ʕAṣro alfo rawixe, d mḥalqat u ʕafro mar rawixe, lə gmoṭe li arʕo.
266. Ḥiraḥir das səsye, aš šəlfat dar rumḥe komačalṣi, xd ak kukwe di šmayo, məqqaṣ komačalṣi, haqqa aš šəlfe dar rumḥe komačalṣi.
267. Qayimo i qyamto, li emo ḥrela ʕal u čelikayḏa.
268. Fayəš hawxa afandim Ramazano, latle haž mənne.
269. Ṣafrayto maʕlum yo, ap pirat əšmo xayifo koqaymi, maqaḏḥi i nuro, kənši a dkoṯanək.
270. I Lilaye qayimo, d mnaḏ̣fo a dkoṯanək w mḥayḏ̣ro qaḥwa, qroṭən lu aḥuno d ruḥa, nafiqo l feme du kon larwal.
271. Koḥayro b qarʕe du ṭuro, ga mən ḥayro?
272. Šubḥo l aloho kito ḥəzbe ʕal ak kukwe di šmayo, layto ḥəzbe ʕal ar rawixe w ʕal as səsye.
273. (Besim: "heš ġalabe yarəxto yo?" Yusuf: "Naʕam, lə ktaymo xayifo!")
274. Məqqaṣ d komabahri ak kukwe di šmayo, haqqaṣ komabahri ar rumḥe di ʕaskar.
275. Hama qṭiʕi ak kazabat di Lilaye w mdayšalla bu baxyo w hedika daʕiro, yatiwo taḥt u konayḏe.
276. U aḥuno heš kale damixo, lo maḥəsle.
277. Ham kobəxyo w ham komaqaḏḥo i nurayḏa. Afandim ḥəngi d makula leba bu baxyo. Naqqa ʕal ḥəs du baxyayḏa u aḥuno tayəz mi šamṯo.
278. "Ha Lilaye, ḥoṯi", — omər, — "mən hawi? Ḥḏo d xer howe!
279. L noše ṭrele lebax? L noše məllelax xabre? Mən hawi?"
280. Əmmo: "Lo ašər, aḥuno, nošo lə ṭrele lebi, lo, faqaṭ aḥ ḥayayḏi w dann əšto aḥunonayḏi w d babi ste howe l qarʕux!
281. Mətyaqnat, mətyaqnat, aḥuno! Hat howat nuro w hənnək howən puš.
282. Latluxxe məǧal li ʕaskar w lu ʕesəl, ʕam, d aṯi, latəm l rišux."
283. Omər: "Maḥanno u qaṭmo di tfayo bayne qarʕax w d babax, ya ḥoto!
284. Ma lə gminakfat ʕal babe d ruḥax?
285. L azze tə hogawin w tə baranin lə mṭele, d moḥeno ṣadri b ṣadre dab baranin?
286. Kulle mšaqʕone, baqole flan behvan, ann abne dann armalyoṯe ne, daw walayat, mamṭele.
287. Ya ḥoṯi, konofanno quma, d əzzino, šolaḥno qarʕe d kulle, maḥanno ḥṭiṯie daq qa yatumanək b qḏoli.
288. Ya ḥoṯi, ḥatli qaḥwa bi nuro, ḥayḏ̣ar i qaḥwayḏi!
289. Hawle ʕalofo lu səsyayḏi w sume timar w maḥese!
290. W naqqa səm tamaša ʕal u armo d aloho, mə ʕaǧobe gmakraxno b qarʕa di ʕaskar!"
291. Afandim li ḥoṯo hanake səmla i qroṭənayḏe, mbašela paške d ṭlawḥe, mḥayḏ̣alla u səsyayḏe.
292. Mukammal afandim mḥayḏ̣alla i qroṭənayḏe, u aḥunayḏa, ya allah w ya xude, qayəm, ḥəṣle ruḥe.
293. Omər qayəm, rawəx w mədle li rumḥayḏe w ṭləble ḥaylo w quwwa m aloho w ya allah w ya xude naḥət.
294. Omər naḥit lu maydan w afandim annaqqa lar rawixe marfalle ruḥayye, lu maydan aṯən.
295. Baʕ Ramazan yo w ḥəzbe l rawixe lə ksoyəm w mḥele l qarʕe du səsyayḏe, mobele harke w madʕalle tamhone.
296. Mšaḥalle qarʕe du səsyayḏe ṭawwo w naqqa mḥelele zəngo w maftele foṯe lar rawixe.
297. Šubḥo l aloho! U waxt, d koḥayrat ʕal u rawixano, xd u dewo d mičək bayn aʕ ʕeze, kmoḥe li xaṣraṯe w komadʕər li ḥreto.
298. Šxa gomanat w fəkarat lə ksom mi ʕaskar mede.
299. Kosom u šarrayḏe hul gnayte d yawmo. W me ʕaṣriye w laxalf afandim gmoḥe ʕal qarʕe du səsyayḏe w gdoʕər d oṯe lu baytayḏe.
300. Li ḥoṯo li Lilaye mə səmla? Mḥaramla i šamṯo du lalyo ʕal ruḥa.
301. Əllah mu waxt d oṯe u aḥuno mu šar, gəmḥaləq ruḥe ʕal u ataxayḏe.
302. Maʕlum yo, naʕimo yo, ǧehəl yo, koboṭəl.
303. Gəmḥaləq ruḥe bu gawo ʕal u ataxayḏe, li ḥoto mḥaramla i šamṯo du lalyo, ʕal ruḥa kmičoko b ḥaṣe du aḥuno.
304. Me ʕarquwe w hul d moṭe l ṣaʕre. U qaṣano košayfo ḥaṣe du aḥuno.
305. Kosaymole, xd u ketono šaḏyo, w kofərxo ḥaṣe du aḥuno hul ṣafro.
306. Ṣafrayto disane kšote i qaḥwayḏe w gdoxəl i qroṭənayḏe w ya allah ya xude growəx gəzze. 
307. Gəzze lu šarrayḏe, afandim disane gqoṭəl mi ʕaskar.
308. Rəbwe w rəbwoṯo koqoṭəl mi ʕaskar. Maʕlum yo, tyomo latla.
309. Hul ʕaṣriye d ḥušabo kosom u šarrayḏe w tyomo layt ʕal u šar.
310. Ramazan kodoʕər, koṯe lu baytayḏe, mə makuno rišayxu?
311. Bəṯr maḥ ḥamšo yawme kodoləq leba di ḥoṯo ġalabe aʕle.
312. I ḥoṯo koqaymo, komayḏo lu qalamayḏe w komaḥto kaġad ʕal barka, d kətwole kaġad l Ṭahər Bage w Zaynal Bage, ar rabe di Riḥaye. Annaqqa d oṯe hawar w quwwa laf Ramazano.
313. Ramazan mḥayḏ̣alle u səsyayḏe, koḥor bi ḥoṯo, kal kokəṯwo maktub.
314. "Ha, ḥoṯi", — omər, — "ḥḏo d xer, mə ksaymat?"
315. Əmmo: "Ya aḥuno, mətyaqnat, mətyaqnat, ġalabe daləq lebi aʕlux w hat howat nuro w hənnək howən puš, latluxxe məǧal. I arʕo b ḥḏo naqla bizo ʕal qarʕux.
316. Əmmo, gəmšayʕono l Ṭahər Bag w Zaynal Bage, d oṯe hana w quwwa laf elux."
317. Omər: "Ya ḥoṯo, maḥanno u qaṭmo di tfayo ʕal qarʕax w d babax w ʕal Ṭahər Bage ste!
318. Lə gminakfat ʕal babi d ruḥax, d əmmatli, aš šaqole, baqole di walaye, d saymili naməs w flan?
319. Rabbanano alo koḏaʕno, hanək b ker d mə koṯən.
320. D maḥtat i ṭərraḥa ʕal barkayye w d mamṭat i ṣufro dak kutle daš šamborak qumayye w d mʕalən az zandubandat dəṯṯe w sayme af fake qyose, mḥalqənne ʕal femayye.
321. Koḏaʕno, b ker tayo koṯən, waki b ker du ḥarb w du šar dak Kurmanǧ lo koṯən.
322. U waxt d hawxa məlle li ḥoṯo, xəd maydat lu rawṭo w moḥat bi nḥira, i gavayo qaləb maʕd diḏa w zbəṭla leba.
323. Ramazano manbahle: "Ḥur warux", — omər, — "ḥḏo ǧġaliye tane məlli l ḥoṯi, aydarbo zbəṭla u maʕd diḏa mini?
324. Lo, mətyaqnat, gdobeno daṣṭər diḏa. Alo koḏaʕno, bi hawa yo. U qa naməs d səmli, xd am maye, d marfatle b ṭize du gḏono, gəzze bi hawa.
325. Elo hama lə ktowanno leba d ḥoṯi."
326. "Ya ḥoṯo", — omər, — "kobaʕno, d lo zəbṭat aʕli!
327. Ono omanno, qay bayn u šar no, w hawni bayn i qale wa.
328. Ya ḥoṯo, i ǧġaliye, d məllilax, lo maṣənṭat aʕli!
329. Iḏax l ruḥax, aṣəl hat hat, u mede, d abiʕat, hat kəḏʕat!"
330. Eh, omər əšmo daʕər u admayḏe aʕla, qayimo, kṯula u maktubayḏe, maḥatla bu zəlf, ṣxəlla feme du zəlf.
331. "Ya Ṭahər Bage w Zaynal Bage! Iḏayxu huyo bu məšḥo, foṯayxu huyo qm u barba, xaṣra me d foṯayxu ḥləqto, ḥḏo dlo ḥloqo, ʕalal ʕaǧala afandim, i Lilaye koṭəlbalxu ʕal qarʕe du ṭuro.
332. Hani adyawma šawʕo, tmanyo yawme šar yo w qyamto yo ʕal qarʕe du aḥuni.
333. Žbona d xaṭər d aloho w bəṯr dəṯxu!"
334. I Lilaye kṯula u maktubayḏe, mkamela, maḥatla bu zəlf w mqapaṭla feme du zəlf.
335. Manbahla, šafəʕ šuvək manək daʕ ʕarab tamo da.
336. Naqqa di Lilaye qrelale b iḏa. Əmmo: "Itux šuvəko larke!"
337. "Ya xanəm", — omər, — "mə kəbʕat mini? Darbi raḥuqo yo, ṭray mini!"
338. Əmmo: "Itux larke, kəmmallux!"
339. Aṯi u zlamawo ʕam gaba.
340. Li kačke maḥatla iḏa b kəsta, mofaqlale lira d dahwo, əmmo: "Ha mədlux i liraṯe, u baxšəš diḏux yo i xəlʕayḏux!
341. Kəbʕono, d məblat u maktubano li walaye d Riḥaye, d obatle l Ṭahər Bage w Zaynal Bage! W zux, w ayko d kəzzux, izux!"
342. U šuvək ste daʕ ʕarab mədle lu maktubayḏe, maḥatle b ʕebe, maḥatle i lirayḏe b kəste, maḥatle ǧule b feme w ya allah w ya xude tlele.
343. I hawaṯe i kure falito bəṯre: "Ya šuvək daʕ ʕarab!", — əmmo, — "klay, gəzzano tavda!"
344. Omər: "Ya i hawa d aloho laybi koleno li heviayayḏux.
345. Hat gmiʕawqat (+det) ʕal an nawalat w ʕal ak kandale. Hat ġalabe gədmiʕawqat, laybi koleno li heviyayḏux, malizo no."
346. Omər qləʕle lu šuvək daʕ ʕarab, azzeyo.
347. Maṭi li walaye d Riḥaye bayn falge d yawmo w ʕaṣriye d ḥušabo. Be koyo qunaġ d kmo yawme wa.
348. Maṭi l tamo. "Ayna u bayto d Ṭahər Bag w Zaynal Bage?" Əmmi: "Ašər hawo yo."
349. Azze l feme di odayayḏe, kḥoyər, ga mə kḥoyər? Məramərre kəzze mi oda.
350. Omər: "Ašər, Ṭahər Bage Zaynal Bage lo koḏaʕnanne m ḥḏoḏe." Hama mədle lu maktubaṯṯe, mḥalaqle l fəlga di ḥolo.
351. Omər: "Hano u kaġad d Ṭahər Bage yo! W ono kal kazzi."
352. Ayna d kətyo Ṭahər Bage, latyo ḥaḏ̣iro bu bayto, u aḥunayḏe Zaynal Bage kale yatiwo.
353. Omər: "Hedi lawo klay! Klay ḥozina, mə kit bu maktubano!"
354. U šuvək daʕ ʕarab omər: "Ya Zaynal Bage, darbi raḥuqo yo. Kazzino, bəṯr qray u maktubayḏux!"
355. Omər: "Lawo klay b dukṯux!" Zaynal Bage qrele u maktubayḏe.
356. Ga haylo kale me fema di Lilaye: "Hani adyawma šawʕo tmanyo yawme b lalyo w b imomo hawar w flan fərman yo ʕal qarʕa w ʕaǧala ṭləblalan. Kəbʕe d əzzano laf elayye."
357. Ṭahər Bage latyo ḥaḏ̣iro, azze l Kalha Homane se Ḥasse Balak w ʕAlye Lawa lu ṣaydo w lu kef.
358. Zaynal Bage qrele u maktubayḏe, adam ʕaqəli, fhəmle, mə kit ebe.
359. Ele ste maḥatle iḏe bi kəstayḏe, mədlele lira d dahwo, hule lu zlamawo, omər: "Lawo hano mədlux u baxšəšayḏux w obal u maktubano l Kalha Homane!"
360. Lu šuvək maḥatle sefe b feme w ya allah w ya xude tlele.
361. Omər tlele afandim, maṭi l tamo. Mšayele ʕal Ṭahər Bage, maslamlele u maktubayḏe.
362. U šuvkayḏi hay azzeyo.
363. Ṭahər Bage ftəḥle u kaġadayḏe, koḥoyər: haylo! Kale me fema di nxirayto.
364. Mdaywən w ha ġalabe hawi raḥt.
365. Zaynal Bage mḥayḏ̣allele tlaṯmo rawixe w rawəx, azzeyo, məlle: "Ya Ṭahər Bage, ono səmli marke ḥaraka w hat me tamo itux!"
366. Zaynal Bage qləʕle, mhalaxle, haka yawmo, hake tre, afandim nafəl b qarʕe du ṭuro.
367. Koḥoyər Ramazano, kal kaṯi salab d rawixe me tamhone. Omər: "Mətyaqnat, mətyaqnat, haw kosamno ḥəzbe li ʕaskaraṯe diḏi.
368. Kal kazzino l qamuṯe dar rawixani, ko yo ḥozina, be hanək, ma hanək?
369. L aloho šqile mi emo tanək!" Azze l qamuṯayye.
370. Ramazano mḥalaqle iḏe la šwerəbayḏe w ġalabe mzaraṭle l ruḥe w afandim səmle ruḥe b sərr ʕal i ʕaskarayo w maʕlele ḥəs diḏe.
371. I naqqa d maʕlele ḥəs diḏe, Zaynal Bage aḏəʕle l Ramazano.
372. Ramazano mədle li čawrayḏe w maʕəlyole lašane, Zaynal Bage.
373. "Ya Ramazan", — omər, — "ono ʕaynux no, aṯino laf elux. I quwayḏux no, aṯino laf elux."
374. Zaynal Bage maṭi l Ramazano: "Marḥaba w marḥaba!" Ġalabe huwwe basimuṯo b ḥḏoḏe w ġalabe aṯəlle kef l ḥḏoḏe.
375. L Ramazano məllele l Zaynal Bage: "Ya Zaynal Bage, twərxu haṣe daḥ ḥayewənani, ġalabe baṭilutu, ʕaǧizutu.
376. Izoxu taḥt u kon, arfewu bəhən dəṯxu, məṯneḥu!"
377. Zaynal Bage omər: "Ya Ramazano! Mətyaqnat, mətyaqnat, me tamo aṯino lu šar w lu ḥarb.
378. Lo koweliyo, d əzzino taḥt u kon.
379. Haman hat ġalabe ʕaǧizat w baṭilat, hani šabṯo kosaymat ḥaraka.
380. Izux annaqqa hat, taw taḥt u kon w səm tamaša aʕli, mə ksomno b qarʕa di ʕaskar!"
381. Ramazano ʕaǧəz me Zaynal Bage, komanbahle, koḏəʕ, tə šar w flan lo koṯe mine.
382. W kosom w lə ksom stene mi nikfuṯo lo kəzze, yotu taḥt u kon.
383. Ramazano mḥele ʕal qarʕe du səsyayḏe w daʕər.
384. Daʕər, aṯi lu konayḏe, komalla li ḥoto komər: "Ḥoto Lilaye!" Kəmmo: "Hay libe aḥuno!"
385. Komər: "Mətyaqnat, mətyaqnat, gmodno li ǧġariyayḏi, gloyafna.
386. W Zaynal Bage b tlaṯmo rawixe gnəḥti lu maydan.
387. Hež i ǧġarayḏi lo simoli bu fəlgo, Zaynal Bage w a tlaṯmo rawixe, gmiḥalqi (+det) li arʕo.
388. Čənki lo koṯən lo b ker du šar w lo b ker du rwoxo."
389. Ramazano ləfle i ǧġarayḏe w Zaynal Bage naḥət lu maydan.
390. I ʕaskar d Mir Mḥamma komanbho li ʕaskaraṯe d Zaynal Bage, ga mu yawmo tawən, lo rawixi w lo ḥzalle rwoxo, lo koṯən b ker d šar w lo mede.
391. Li ʕaskar d Mir Mḥamma məlla l ḥḏoḏe əmmo: "Taxeru me qumayye əšmo!
392. Taxeru, ḥatta d mičoki bu maydan ṭawwo w naqqa, xd i ʕaskar, ltamu l ḥeḏorayye, hama bann iḏoṯe ḥnaqunne!"
393. Ramazano kale taḥt u konayḏe, i ǧġarayḏe b feme, mqabəl d Zaynal Bage.
394. Mḥele tarte mizat mi ǧġarayḏe da tlaṯ, Zaynal Bage b tlaṯmo rawixe mḥalqənne li arʕo, simənne qurban d qarʕe daḥ ḥaḏ̣ire.
395. Ramazano daʕər ʕal i ḥoṯo omər: "Lilaye!" Əmmo: "Ha kako!" Omər: "Ḥzay, ḥoti, be ma mə ǧarəlle!
396. Zaynal Bage b tlaṯmo rawixe mḥalqənne li arʕo."
397. Baʕ mə gsaymo? Ramazano omər: "Ya allah!" Rawəx.
398. Ramazano rawəx, mšaḥalle qarʕe du səsyayḏe, heš kito ruḥo d Zaynal Bage.
399. Mšaḥalle adam ʕaqəli u səsyayḏe w naqqa marfele qarʕe du ḥaywanayḏe w ya allah mrastaqle ʕal i ʕaskar.
400. Bu heriš qamoyo mḥalaqle tlaṯmo w ḥa mənne li arʕo.
401. "Ya Zaynal Bage, aḥuno", — omər, — "hano ḥayf diḏux w di ʕaskarayḏux!
402. Elo baʕ, mə komanfʕo, azzux!"
403. W čik bayn i ʕaskarayḏe w mdayšalle.
404. Ayna d kətyo Mir Mḥamma, haw komaǧre, d oṯele ṣadro ṣadro l Ramazano.
405. Əlla xd u zlam d howe ḥarami, ʕal i kačke be ma lo kəzze, mahzəm i kačke?
406. Hawi annaqqa ḥarami ʕal u kon di kačke.
407. Ramazano šaḥən bayn u šarrayḏe w azze bayne fəlge du šar w gomanat lo fayəšle mu kon w šrele ḥaṣe mu konayḏe.
408. L Mir Mḥamma mqadamle laf u kon: ha qm i kefaṯi ha qm u syoġano, ha bi xaṣraṯe, malḥaqle ruḥe lu kon.
409. Malḥaqle lu kon, li kačke hawxa ḥəlla: kal kaṯi Mir Mḥamma. Annaqqa mə gsaymo?
410. Hama namardiye lo səmle l Mir Mḥamma, mədle l iḏa di kačke w maḥtola qume qm u səsyo w ya allah w ya xude.
411. Mahzamle i kačke.
412. Ramazano, haž latle me mede, kale bayn u šarrayḏe. Məblole, maraḥqole.
413. Mobele i kačke, li kačke manbahla: "Mətyaqnat, mətyaqnat, l aḥuni latle haž mini w lano mobeleli!
414. Lo mətyaqnat, gdəryono hawar ʕal aḥuni, balki hama šoməʕ."
415. Hul d kətwayla ḥaylo li kačke: "Ya Ramazan!" Əmmo: "Hawara w mo kore hawara!
416. Lano mobeleli, kətlux taqa, itux. Latlux taqa, lano mobeleli!"
417. Čik u ḥəs di kačke b aḏne du Ramazano.
418. "Hay gidi", — omər, — "pise kulake, mə ʕaǧobe səmli!
419. Šreli ḥaṣi mu kon w lawo mahzamle ḥoṯi!"
420. Mḥele ʕal qarʕe du səsyayḏe, madʕalle m bayn i ʕaskar.
421. Aṯi lu maydan, lə fhəmle, u ḥəs diḏa m ayko aṯi, lo mi xaṣraṯe d Kfarze, lo mi xaṣraṯe d Astəl.
422. Ramazano qrele li ḥoṯo: "Ya ḥoṯi Lilaye", — omər, — "kobaʕno, d lo zəbṭat lu quṣur.
423. Elo naqqa ḥreto aʕli ḥəs diḏax, d fohamno, m ayko da aṯi ḥəs diḏax!"
424. Nafəl naqqa ḥreto qiren bi kačke. Aḏəʕ, d mu darbo d Astəl aṯi ḥəs di kačke.
425. Ramazano namardiye lo səmle, mobele u səsyayḏe lu maydan w hawxa ṭawwo mšaḥalle, mobele w mamṭele w naqqa mrastaqle qarʕe ʕal i ʕaskarayḏe.
426. Baš šubḥe d aloho, xəd moḥat skino b farḥo mede, hawxa hawyo i ʕaskar tarte šəqqat me qume.
427. W lu zlamano mḥele bayn i ʕaskarayḏe, mḥele, gdomanno, saʕaye, gdəmmat, saʕa w fəlga, hul d maxlaṣle i ʕaskarayḏe.
428. Koḥor, mḥele u duraben qum ʕayne, koḥor, ga mə kḥoyər?
429. Haylo! Qunaġ d saʕaye, haka tarte saʕat ste, komhazmole w kazze.
430. Baʕ maʕlum yo tre ne rawixe ʕal u səsyo w Ramazano ḥa tane yo ʕal diḏe.
431. Hul d Mir Mḥamma kəmḥaləq qabze, Ramazano kəmḥaləq ḥamməš w ʕəsri.
432. Mqarawlele, xəd marke w li waṭaṯe d Astəl.
433. L Mir Mḥamma hawxa ḥəlle bəṯre ruḥe, kal kəzze trab me Ramazano, kal kaṯile.
434. Komoḥe baz zəngowat lu səsyayḏe: "Dah yade dah yade! Baʕ dah yade!" Haw komhalxo.
435. Koqoləʕ w lə kqoləʕ, Ramazano maʕəqle aʕle.
436. Komanbəh, mqarawlele. Aydarbo som?
437. Ramazano koqoləʕ. Axər mqadamlele xəd marke lu xanano u taḥtoyo.
438. W u mafar, d hawile l Mir Mḥamma, omər: "Mətayqnat, mətyaqnat, haw komaxlaṣno."
439. Hama mədle l druʕa di kačke, hul d kətwayle ḥaylo, məḥyole bi arʕo.
440. W naqqa mḥele ʕal u səsyayḏe w mahzamle.
441. Ramazano maṭi li ḥoṯo omər: "Mətayqnat, lə ktolena l ḥoṯi, elo kal kazzino, maṯnaḥno lebi ʕal hawo."
442. Azzele li ḥoṯo, qrelale əmmo: "Aḥuno, itux! Itux, mobeli, l feme du kon taḥt u kon w ṭro fayšo tawo bi ḥarayto!"
443. Omər Ramazano daʕər ʕal i ḥoṯo, mədle l iḏa di ḥoṯo w maḥtole qum ruḥe w qləʕle.
444. Qləʕle, daʕər ʕal i ʕaskarayḏe, maṭi li ʕaskar. I ʕaskar komanbho, kala i ḥoṯo qume.
445. Haw kəzza iḏe, əzza, əṯyo, d basimo som u šarrayḏe.
446. Li ʕaskar hula qir l ḥḏoḏe. "Gidi", — əmmi, — "ltamulle! Be ma lə kmoḥinale ḏ̣arbo?
447. Elo dukṯe ʕəqto yo, iḏe lo kəzza, əṯyo, d soyəm basimo u šarrayḏe."
448. Li ʕaskar qrela l ḥḏoḏe w latimi aʕle.
449. Ramazano mḥartəf, qḥir, ġalabe mdaywən, kəmzarəṭ b ruḥe, de de de de b ḥale xarab fəlte fəlte, hul d maxlaṣle ruḥe mal lappataṯṯe.
450. Maxlaṣler ruḥe, maṭi taḥt u konayḏe, mədle l iḏa di ḥoṯo, hedika maḥtole ʕal u došakayḏe w ḥaram lə štele lo maye w lo ǧġara w daʕər ʕal i ʕaskarayḏe.
451. Hul d gani u yawmo kosom u šarrayḏe.
452. Hiye hay tamo kosom u šarrayḏe, Ṭahər Bage, me Kalha Homane ġalabe komaqlaq, kobəʕ d əzzeyo laf Zaynal Bage w laf Ramazano.
453. Ayna d kətyo u nisal du baytawo, ʕAlye Lawa w Ḥasse Balak kəmmənne. ʕAlye Lawa u ʕammo d Ḥasse Balak yo.
454. Hul d kətyo u nisal du baytawo kalyo, lo kowe b ḥḏo naqla, d u ḏ̣ayfaṯṯe d əzzeyo l šar, l ḥarb mede.
455. ʕAlye Lawa qrelele l Ṭahər Bage omər: "Ṭahər Bage!" Omər: "Libe!" Omər: "Qay komalqat ġalabe?"
456. Hulele u maktub b iḏe omər: "Hə mədlux u maktub, qriye!" — "Eh", — omər, — "mə hawi? Aloho", — omər, — "mšayʕono du naṣib wa!
457. Me zawno lə ḥzewaylan šarrat b ʕaynayna. Səmwaylan i beriye du šar.
458. L aloho mšadalle u naṣibayḏan. Hul d kətyo nisalayḏan kliṯo."
459. Omər: "Lo kowe, d əzze u ḏ̣ayfayḏan laš šarrat. Itaw lawo!" Omər yatu hiye.
460. Ḥasse Balak u brazi d ʕAlye Lawa yo, naʕəmko, hawxa šwaʕ tmone əšne yo. Azzele bayn an naʕime, koməštaʕe bak kaʕbe.
461. "Kuro", — omər, — "qrawulle lu braziyayḏi, d oṯe!" Aṯi u braziyayḏi, qrallalle. "Ḥasse", — omər, — "ha!" Əmmi: "ʕAmmux koqorelux, itux xayifo!" Mədle lak kaʕayḏe, maḥtile b ʕebe, aṯi lu darizan du ʕammo.
462. Səmlele li arʕo tamana, maḥatle iḏe ʕal ḥḏoḏe: "Ha ʕammo", — omər, — "ḥḏo d xer! Maḥrawno i arʕo, maʕmanno i arʕo?"
463. "Ya brazi", — omər, — "daʔiman kobaʕno, d i arʕo d huyo ʕamərto, elo aloho mšayʕono du naṣib yo, brazi!
464. Hani dukṯe d ʕəsri ḥamməš w ʕəsri əšne, lə ḥzewaylan mede b ʕaynayna.
465. Adyawma l aloho kəmšadalle u naṣibayḏan, brazi
466. Kočik ḥarb b qarʕe du ṭuro afandim, səm kar diḏux w ya allah izux!"
467. Omər: "ʕAl ʕayni, ʕammo! De ʕammo, kal kazzino li ṭawle das səsye, mnaqeni i səsyo w somno kar diḏi w yalla!" Omər: "Izux!"
468. Ḥasse Balak aṯi li ṭawle das səsye. Kətle xanaq d maṯe səsye zəd.
469. U səsyo d Ḥasse Balak maḥət iḏe ʕal ḥaṣe w ṭowe ḥaṣe taḥte iḏoṯe, hawo mčaragle.
470. M bayn am maṯe afandim mnaqelele ǧwani d tarte əšne, maḥatle iḏe ʕal ḥaṣe du ḥaywanano.
471. Lu ḥaywanano maʕlele ḥaṣe taḥte iḏoṯe.
472. Omər: "Mərč!" W nšəqle bayn ʕayne du ḥaywanano. Mədlele w grəšle mi ṭawle, mofaqle.
473. Mofaqle mi ṭawle, mamṭele w afandim moṣalle u səsyayḏe w ġalabe ḥəṣle, mtakazle w maḥatle u sayfayḏe b qḏole w mədle li rumḥayḏe, hizole w rawəx, ḥaḏ̣ər su ʕammo.
474. "ʕAmmo!", — omər, — "ha brazi!" Omər: "ʕAmmo, kazzino b xaṭər diḏux!" Omər: "Ya brazi, aloho howe aʕmux, izux! Elo ḥur, mede gdomannux."
475. Omər lu ʕammo məlle: "Rwax!" Rawəx. U ʕammo omər: "Brazi!" Omər: "Hay libe ʕammo!"
476. Omər: "Brazi! Izux hul tloṯo yawme, lo koṯeno laf elux. Bəṯr m tloṯo yawme gdoṯeno.
477. Ahd nofəl ʕal i ruḥayḏi. D šomaʕno ḥəs d rawixo ʕal qarʕe du ṭurawo, bəṯr me d aṯino, gšomaṭno qarʕux!" Omər: "ʕAl ʕayni ʕammo!"
478. Omər Ḥasse Balak rawəx, azzzeyo, mḥele b qarʕe du ṭuro, aṯi.
479. L Ramazano ḥəlle, diqo ʕayne ʕal Ḥasse Balak. Ak kazabat d lebe d Ramazano qṭiʕi me Ḥasse Balak.
480. Omər: "Mətyaqnat, mətyaqnat me bav w ǧəd diḏe", — omər, — "hano rawixo yo w koṯe b ker du šar w kotole iḏo.
481. De gmarfeno femo mi ʕaskaraṯe w gəzzino l qamuṯe du rawixano!"
482. Maftele foṯe laf Ḥasse Balak w azzeyo.
483. De maʕlum yo, Ramazano lə gḏaʕle w Ramazano mdayšalle baz zarṭat w azze laf Ḥasse Balak.
484. Ḥasse Balak komanbəh l Ramazano, tə gomanat lə ksoyəm me Ḥasse Balak w Ḥasse qḥir, ġalabe mḥartəf w hama aṯile l Ramazano, d oxele b ḥḏo naqla.
485. Mdayšalle baz zərṭat l Ramazano, omər: "Ono Ramazano no."
486. Me d Ḥasse Balak šaməʕ ḥəs diḏe, məlle: "Ono Ramazano no." L Ḥasse mʕalele i rəmḥayḏe.
487. "Ya Ramazano", — omər, — "aṯino laf elux."
488. Omər maṭən l ḥḏoḏe, huwwe ġalabe marḥabayiye l ḥḏoḏe w ġalabe rḥəmme ḥḏoḏe, maṭən a tre s ḥḏoḏe, mədde l iḏe d ḥḏoḏe, hule b xer hatine ele.
489. L Ḥasse Balak omər: "Aḥuno, me zawno baṭilat w ʕaǧizat ku šarrano, izux, šqal i straḥayḏux, dʕar taḥt u konayḏux!
490. Annaqqa maṭi l aloho w bəṯr eli."
491. "Ya Ḥasse", — omər, — "me raḥuqo koṯat. W maʕǧazlux u səsyawo! Baṭilat, izux, itaw taḥt u kon, arfi bəhən diḏux, hul d məṯnoḥat w bəṯr itux!"
492. Omər: "Lo kowe. I tambihat d ʕammi aʕli yo, lo kowe, d əzzi, yotawno." Omər Ramazano daʕər, aṯi.
493. Ramazano yatu, Ḥasse Balak čik bu šarrayḏe.
494. Baʕ aloho mhawən ʕal qarʕe tawo, d l aṯi mu baytayḏe.
495. Hul d Ramazano koqoṭəl ḥa, Ḥasse Balak kəmḥaləq ḥamšo w ʕəsri li arʕo.
496. Kəmmat, ya rabbi, hamma nuro yo w čik bayn i ʕaskaraṯe.
497. E, ba tyomo latla li ʕaskar, ʕaṣro alfo rawixe, ema kotaymi?
498. Kamili a tloṯo yawmayḏe, lo matəmle i ʕaskarayḏe.
499. ʕAlye Lawa qayəm mu baytayḏe w ya allah w ya xude səmle ḥaraka. Ṭahər Bage ste mḥele bəṯre w bəṯre hiye ste aʕme.
500. ʕAlye Lawa qləʕle, zlam xašuno yo, ʕumre azze l šawʕi tmoni əšne.
501. W zlam ḥlimo xašuno yaquro yo w rawəx ʕal u səsyayḏe, ḥaṣe du səsyo ṣiṭo arbaʕ ṣawʕoṯe naḥiti taḥte.
502. W mədle li rumḥayḏe w lu sayfayḏe w ya allah w ya xude mhalaxle.
503. Mhalaxle axər əšmo ġalabe, nafəl b qarʕe du ṭuro.
504. Koḥoyər manbəh haylo, ga heš kit rawixe w heš koṯe ḥəs du šar w heš axər, ʕamo ġalabe kit.
505. Omər Ḥasse du brazi azze laf ele.
506. "Ya ʕammo", — omər, — "ġalabe b xer aṯət ʕal ʕayni w d babi aṯət!"
507. Omər: "Ya brazi!" — raḥəq me foṯayxu — "aloho d lo ṭorelux! W misaktat me lqul ʕayni!
508. An noše əmmiwayli, əmmiwa: "Warwənda hat?" Omarwayno: "Qayyo kəmmutu?"
509. Mtaxar me foṯi, elo d mḥalaqno iḏi lu sayfo, gədmḥalaqne l qarʕux, gəmḥalaqno qarʕux l tamhone!
510. Yatumo pis! Ma mə məllilux? Lo məlli: "Bəṯr m tloṯo yawme gdoṯeno, əlla d lo folət zurəḥ mənayye!"
511. "Ya ʕammo", — omər, — "kosomno bi heviye m aloho w bəṯr minux, əzən latwayli minux, ono omanno: "Kətyo, səmlux elux ste i beriye du šar."
512. Ya ʕammo, twəllux ḥaṣe du ḥaywanano, izux, taw taḥt u kon w anbah annaqqa laʕ ʕišat d aloho, be ma mə ksamno b qarʕayye!"
513. "Yatumo pis", — omər, —"taxar me lqul ʕayni!
514. I nuro, i nuro daq qurme yo!
515. Maṭi l aloho w bəṯr lu ǧanayḏi, hat mə yatumo hat? Taxar me qumi, anbah, mə ksomno b qarʕa di ʕaskar!
516. Hamma froxo gforaxnanne."
517. U brazi omər: "Hat taxar!" U ʕammo omər: "Hat taxar!"
518. U ʕammo, u brazi a tre čiki b qḏole d ḥḏoḏe. Lo lawo mtaxalle w lo lawo mtaxalle. La tre mḥalle b ḥḏoḏe.
519. La tre mḥalle b ḥḏoḏe maʕazər allah! Xəd qoləb tre ṭurone ʕal ḥḏoḏe, raqaraq das sayfaṯṯƏ kokole bi šmayo w i ʕaskar d Mir Mḥamma hawxa kalyo w komaṣiṯo aʕlayye w nošo laybe forašše m ḥḏoḏe.
520. Ramazano me taḥt u kon, ḥəlle: kal ko u ʕammo, u brazi a tre qayiṯi b ḥḏoḏe.
521. Hama rawəx w azze laf elayye.
522. Azze laf elayye, d forašše m ḥḏoḏe, qunaġ d sedo daq qanyone ste laybe mqadamme, daʕər, aṯi lu bayto.
523. Daʕər, qrele li ḥoṯo omər: "Lilaye!" Əmmo: "Ha aḥuno!" Omər: "Ya ḥoṯi, mətyaqnat, mətyaqnat, i arʕo kula lətmo ʕal qarʕayye, noše laybe naqqa ḥreto forašše m ḥḏoḏe.
524. Bas d əzzax hat bi tane, balki fəršatte m ḥḏoḏe, hawxa noše laybe forašše.
525. Le mətyaqnat u waxt d əzzax, ayna, d kətyo ʕAlye Lawa, i kelike d ḥor w ḥozelax — zlam namusli yo, rabo yo, komobəl bir di arʕo — gmaḥət qarʕe qume, lə kḥor ebax.
526. W ayna d kətyo Ḥasse Balak — zlam ǧehəl yo, ʕaqəl fərren yo — d midoqo ʕayne aʕlax, yagǧar gmidaywən w gmiḥartəf.
527. Hama izax, məd li dəsmalayḏax w ḥaleqa baynoṯayye. Balki əšmo mtaxri m ḥḏoḏe!"
528. Ya aḥuno, annaqqa i Lilaye ʕal mə kokərxo? ʕAl kaġad mparṭo kokərxo, čik mazbaṭaye b iḏa. Ham u nxiroyo tamo w ham Ḥasse Balak tamo w ham ʕAlye Lawa tamo.
529. Azza, ftəḥla u sabaṭ diḏa, lwəšlala badle d ǧule hawxa mənasəb, ġalabe qimatli.
530. Səmla ruḥa šorba naxwaša, kəmmat, ya rabbi, reḥe du tumo qunaġ d tloṯo sede kofor mina.
531. W mxalxela ruḥa li xaṣraṯe w laṯe, afandim mhalaxla laf elayye.
532. I kelike d mhalaxla laf elayye, l Ḥasse Balak hawxa ḥəlle taḥte ʕayne, diqo ʕayne ʕal ʕayna di Lilaye.
533. Aloho d maḥru bayte d babe d Ḥasse Balak, yagǧar mdaywən.
534. Mʕalele ṣiṭo w arbaʕ ṣawʕoṯe ruḥe me ʕal ḥaṣe du səsyo w hama fatəl l ḥeḏor u ʕammo, xd i ġazula.
535. Kibe qoṭəl u ʕammo, hama iḏe lə kkərxi.
536. Lu ʕammo i naqqa d hawxa ḥəlle, diqo ʕayne ʕal i kačke, maḥatle qarʕe qume, lo ḥəlle.
537. Omər: "Ḥasse lawo klay b dukṯux!" Ḥasse kali b dukṯe.
538. Li kačke mədla li dəsmalayḏa w mḥalqola baynoṯayye.
539. I kačke hay daʕiro, aṯyo lu bayto.
540. ʕAlye Lawa mbele bir di ġira omər: "Lawo klay b dukṯux!" Ḥasse Balak kali. U ʕammo kali tamhone, hiye kali harke.
541. Omər: "Ḥasse!" Omər: "Libe ʕammo!" Omər: "Lo lo kəzzux taḥt u kon?" Omər: "Mətayqnat, lo kəzzi." Omər: "Ava lo kuyo, eli d ono stene əzzino.
542. De lawo madam kəzzux — aloho rabo yo — ono rabo no. Gmičəkno bi xaṣra di yammuniye w hat naʕimo hat, mičək bi xaṣra di čappiye.
543. Ahd nofəl aʕli, d ḥa foyət qumi da, xoləṣ qumi da, šlaḥ qarʕi m darbe w d xoləṣ ḥa qumux da, gšolaḥno qarʕux m darbe!" Omər: "ʕAl ʕayni!"
544. Omər mḥalle lu ʕammo w lu brazi la tre bu šarraṯṯe.
545. Ya aḥuno, mḥalle bi šarraṯṯe w maʕlum yom, annaqqa ʕAlye Lawa yo, hul d Ḥasse koqoṭəl ḥa ʕAlye Lawa, kqoṭəl štaḥṣar. W nafili bayn i ʕaskaraṯṯe.
546. Čik u yawmo bayn l ʕaṣriye d ḥušabo l falge d yawmo, mkamalle i ʕaskaraṯṯe, fašše qadar mo ḥappoṯe mənne.
547. Šməṭṭe aš šarwolaṯṯe, malifənne ʕal qarʕayye, əmmi: "Aḥna sofiye daṭ Ṭaye na."
548. ʕAlye Lawa omər: "Sofitiye lə gmanfəʕ harke, ayna d kətyo sofi", — omər, — "bu bayto d ruḥe yo.
549. Kinez mənne lo marfat lawo!"
550. Faliti baynoṯayye, afandim mkamalle i ʕaskaraṯṯe, kula qṭilalle. Faš u babo d Ramazano w ann əšto aḥunonayḏe w Mir Mḥamma aš šawʕo tman yo.
551. Hani zbiṭənne, bann idoṯo simənne esir.
552. Mamṭənne, masəlmənne l Ramazano. Əmmi: "Lawo annaqqa koqəṭlatte, hat kəḏʕat w komarfatte, hat kəḏʕat."
553. Omər: "Mamṭawunne, šuġli yo!"
554. Ramazano namardiye lo səmle, hedika mədle l iḏe du babo w maḥatle ʕal i sqafto du tarʕo, twəlle naqqa raġle, šməṭle naqqa druʕe, mofaqle naqqa ʕayne.
555. Axər hule sayasa hawxa b qarʕe du babo, kul tre yətwi maḥkən.
556. Mḥalaqle u sayfo l qarʕe, šləḥle qarʕe.
557. Qṭile ann əšto aḥunonayḏe stene w qṭile Mir Mḥamma ste. Fayəš Ramazano w Ṭahər Bage w ʕAlye Lawa w Ḥasse Balak.
558. Ḥasse Balak w ʕAlye Lawa ṭləbbe xaṭər maḥ ḥaḏ̣ar, hənnək hay aṯən lu bayto.
559. Fayəš Ramazano w Ṭahər Bage tane yatiwe.
560. Fayiši haka šabṯo, hak ʕaṣro yawme taḥt u kon d Ramazano se Ramazano.
561. Ṭahər Bage komər: "Aydarbo somno annaqqa? D qomno, d madno l iḏa di ḥoṯo, mobanna me side, kofoš dlo bəndar w ṭorena harke stene lo kuyo."
562. Koqom Ṭahər Bage komalle l Ramazano komər: "De krax bayn u el w bayn i ʕašərto.
563. Mnaqaylux ḥḏo me lebux, aʕǧablux ḥḏo, d mamṭenuxyo w bəṯr gmobanno ḥoṯux!"
564. Ramazano kokorəx, axər kəmnaqele ḥḏo me lebe, kəmṭeleyo w kobe i ḥoṯo l Ṭahər Bage, koṯe lu mamlakayḏe...
565. W tə žmira saġ! 

======
Ritter: 066. Yus_Kf Sittiye Zin und Mamme Ala.txt
001. Omər lalyo mal lalye d aloho naqər ʕarše du ʕmiro daǧ ǧənnat.
002. Omər tabata haw aṯile me qum ʕarše w ġalabe kayule me qum ʕarše w lo rakəd me qum ʕarše.
003. Omər qayəm, qrele la greʕayḏe laḥ ḥafritinayḏe, məlle: "Gali ḥafritin! Be ma adlalyo, lo kəmmutli masale, d ṭoʕeno u kewo d ʕarši?"
004. Omər latimi aḥ ḥafritinayḏe l ḥeḏore, ḥa marke w ḥa marke afandim latəmle ġalabe: "Ya u ʕmirayḏan, mən maḥkinalux?"
005. Omər: "Hamma mi arʕo aḥkewulli, be ma lə kṭoʕeno, ʕarši?"
006. Omər lu ḥa mənne, mqadamle, məlle: "Ya u ʕmirayḏi! Kito ḥḏo bi walaye d Gziro, kəmmila Sətya Zin, i barṯo d Mir Šaraf yo, i ḥoṯo d Mir Zaydin yo, i dotmame d Qara Taždin yo.
007. Kəmmat, ya rabbe mə, hama nuwayre yo ġalabe šafərto yo." Ġalabe mbasmole b lebe du ḥakəm.
008. U ḥreno mqadamle, omər: "Ya u ʕmirayḏi! Kito ḥa kəmmile Mamme Ala. Kəmmat: ya rabbi xudewo ṣləḥlux i bəḥto, mofaqlux m gawa di bəḥto!
009. Xort ḥreno šafər mine alyaq mine, haw kowe towe."
010. Omər a tre ḥafritin čiki bi qərəke d ḥḏoḏe, hawo omər: "Diḏi šafərto yo", — hawo omər, — "diḏi šafiro yo."
011. U ʕmiro omər: "Hayde lo saymutu qarabaləġ! Qumu, mudu l ḥmərto d šamṯo, ḥetla b kisayxu w izoxu! Afandim hawo ṭr əzze l Gziro w hawo ṭr əzze l Mamme Ala!
012. Amṭawunne tavda u ataxaṯṯe, u taxtaṯṯe tavda amṭawunne larke lu məǧləsano!"
013. Lu ḥa mənne tlele ruḥe, azze li walaye d Gziro, čik taḥt u taxt di kačke, maḥatle i ḥmərto di šamṯo b aḏna w b ḥḏo naqla u taxtayḏa, u ataxayḏa. W žahr w zuqqumayḏa kule b naqqa mədde w ya allah amṭele lu diwan du mir.
014. U ḥreno d azzeyo lu kuruk. Hawo ste ʕaynan bu məqamawo, hawo ste mədle lu ataxayḏe, afandim lu mede, d kətwayle, w ṭʕəlle, mamṭele, maḥatle bu darizan du mirayḏe.
015. Heš kala i ḥmərto di šamṯo b aḏnayye w qayəm u ʕmiraṯṯe, mədle li dəsmale me ʕal foṯayye w maglile, kanne hənne damixe.
016. Fayəš mdamro u ʕmirano mi ḥyartaṯṯe. Laybe d omər: "Ya haṯi šafər mano yo, ya hano šafər maṯi yo." A tre ḥəngi, d kənne haqqa layəq w haqqa šafire.
017. Lu ʕmiro ḥəlle appe, hul d ʕaǧəz mənne.
018. "E, annaqqa ya ʕmirayḏan, mə saymina appe?"
019. Omər: "Mudunne, disa ṭruyo i ḥmərtaṯṯe b aḏnayye w mbalne, ḥetənne bu diwan d Mamme Ala! Bu šarṭawo mičeku taḥt u ataxaṯṯe, disa taḥt u taxtaṯṯe w ofequ i ḥmərto di šamṯo m aḏnayye w ṣaneṭu aʕlayye, ḥzawu, mə gdəmmi!"
020. Omər məblənne lu diwan d Mamme Ala w mofaqqe i ḥmərto di šamṯo m aḏnayye w a tre čiki taḥt at taxtataṯṯe aḥ ḥafritinani w tlalle ruḥayye.
021. Ayna d kətwa i kačke, maḥəsla koḥayro, ga mən ḥayro? Kale taxt d zlam b rax diḏa.
022. Hamma i kačke mdaywno lawġul. "Hano mə šuġlo rabo yo w hano man yo, d aṯi ʕam gabi?"
023. Koḥayro bi odayayḏa, ʕaynan i odayayḏa w ʕaynan u taxtayḏa w kullul ašyah diḏa.
024. U kuruko koḥoyər: kala kačke b rax diḏe, kačke haqqa šafərto w layəq, mede ʕaǧab, azze i məḥəbbatayḏe l riša.
025. Mamme Ala koḥor bu diwanayḏe: ʕaynan i odayḏe yo. U taxtayḏe w u məǧləsayḏe yo. Kəmnaṭər kokole.
026. I kačke kəmdayšno bu qarabaləġ.
027. Aydarbo d howe ʕaql da zlamat əšmo qwetər m dap pirat yo, Mamme Ala komalla: "Ya ḥurma, naṭar klay!
028. Hano d howe u ʕišano maǧ ǧənnat yo.
029. Ġalabe qarabaləġ lo saymat! Kətyo kətlax xodume, kətlax ǧeriyat qum iḏax. Qray laǧ ǧeriyatayḏax! Ḥzi, hakka aṯən aǧ ǧeriyatayḏax! W eli qreli a greʕayḏi, l aṯən, d əḏʕat, ḥaša eli səmli beʔadabiye, aṯino ʕam gabax.
030. W d ono qoreno l diḏi w hat qorat l diḏax, diḏax d l oṯən w diḏi d oṯən, d əḏʕat, hat aṯət gabi."
031. "E", — əmmo, — "ašər, haṯi šariʕa yo."
032. Mamme Ala omər: "Ḥurma, ono qoreno l diḏi aw hat gqorat l diḏax?"
033. Əmmo: "Ašər ono gqəryono!"
034. "E", — omər, — "qri laǧ ǧeriyatayḏax!"
035. Li xanəm qrela laǧ ǧeriyatayḏa.
036. Əmmo: "Ḥalime!" Lo maḥwela. "Faṭime!" Lo maḥwela. "Madina!" Noše lo maḥwele.
037. Annaqqa əmmo: "E", — əmmo, — "ašər ba l noše m diḏi lo maḥwele, hat qray l diḏux!"
038. Hiye qayəm, qrele lu greʕayḏe omər: "Kalaš!" Omər: "Buyurun afandim!" Omər: "Klay b dukṯux lawo! Ya ḥurma", — omər, — "ono aṯino aw la hat aṯət?"
039. "Ya flan kas", — əmmo, — "mətyaqnat, kowe d ono əṯyono."
040. "E", — omər, — "naisa itaw ġamo layt!"
041. Omər yatiwi disa ʕal u taxtaṯṯe kul ḥa w ḥaqqaṣ aṯəlle kef l ḥḏoḏe w haqqaṣ rḥəmme ḥḏoḏe, mede ʕaǧab!
042. W ǧġilənne, fṣiḥi ʕam ḥḏoḏe, hul d hawən ʕaǧəz.
043. Bəṯr me d hawən ʕaǧəz, li Səttiye əmmo: "Mammo!" Omər: "Mən yo ḥurma?" Əmmo: "Ašər, ʕaǧizina, gdəmxina! Elo hulan soz ʕam ḥḏoḏe, d bi saġityaḏan d saymina ḥḏoḏe.
044. W d howe u ʕišano maǧ ǧənnat, hama šawṭo dəmxina w mətloyina me qum ʕayne d ḥḏoḏe!
045. Mədlux i ʕisaqtayḏi, ḥet b ṣawʕux! I kelike d miṣakrono (+det) me lqul ʕaynux, kit l əṯyono l bolux, d midoqo ʕaynux ʕal i ʕisaqtayḏi, gdəṯyono l bolux w gəmḥalqat bəṯri." — "E", — omər, — "ašər haṯe kayəsto yo."
046. Li kačke hula i ʕisaqṯayḏa l Mamme Ala, maḥtole b ṣawʕe. W huwwe soz kamilo ʕam ḥḏoḏe.
047. I kačke əmmo: "Hama briṯo yo, d miṣakrono me lqul ʕaynux w mḥalqat bəṯri.
048. Əlla alḥaq ruḥux lam maye rabe w maye w maye arfi ruḥux, gdoṯat li walaye d Gziro.
049. Aṯət hawxa w l aṯət ste, hat kəḏʕat." Omər: "Ṭawwo yo!"
050. Omər qam sawiʕi mi ǧġaliye d ḥḏoḏe w huwwe soz ʕam ḥḏoḏe w maḥatte iḏayye taḥte qarʕe d ḥḏoḏe m ṣadrayye w laltaḥ maḥatte parda w me ṣadrayye w lalʕal zliqi (+det) b ḥḏoḏe.
051. W maḥatte iḏayye taḥte qarʕe d ḥḏoḏe w damixi.
052. Bəṯr me d ṭawiʕi, disa nafiqi aǧ ǧənnataṯṯe, maḥatte i ḥmərto di šamṯo bi aḏna di kačke w ya allah w ya xude mədde lu ataxayḏa, amṭyalle li walaye d Gziro. Maḥtalle ʕaynan bi odayayḏa.
053. Mofaqqe i ḥmərto m aḏna w daʕiri aǧ ǧənnat, aṯən lu baytaṯṯe w hənne fayiši b dukṯayye.
054. Ṣafrayto komaḥiso i kačke, kəmḥalqo iḏa li xaṣraṯe, kəmmo "raq" w koqayṯo bi arʕo. "Mammo!" — Mammo lə gmaḥwe.
055. Mamme Ala komaḥəs, kəmḥaləq iḏe li kačke: "Səttiye!" Aloho obe, lo Səttiye w lo mede.
056. I Səttiye qayimo, axila ruḥa, lə kḥəzyo Mamme Ala w Mamme Ala qayəm, lə kḥoze i Səttiye! Aloho mhawən, čik nuro ba hnavataṯṯe.
057. Mamme Ala qayəm, u greʕayḏe aṯi ʕam gabe, mlele i məssinayḏe maye.
059. Hiwole b iḏe, azzeyo l larwal, mašəġle ruḥe. W aṯi, maḥatle i səǧǧadayḏe yo, be mən yo, d mṣale.
060. Mṣalele i ṣluṯayḏe w mkamele i ṣluṯayḏe w fayəš yatiwo, maḥatle qarʕe qume.
061. U greʕayḏe komər: "Ya rabbi! Ya malava!
062. Hani b kmo əšne aqdam kali su zlamano. W yawmo məṭṭala lo səmle w yawmo lə ḥzin. Adyawma komanbahne, latyo kef w xd u ġbinoyo.
063. Hama ko yo gəmšayanne, bə mən ḥawal diḏe yo."
064. Omər maḥatle iḏe ʕal ḥḏoḏe, səmlele li arʕo tamana lu aġayḏe: "Ya Mamme Ala! Ḥḏo d xer adyawma amalli, u mərad diḏux mən yo!"
065. Omər: "Ya flan kas! Mətayqnat, ḥal w masale diḏi haṯe paṯe yo.
066. Bramšəl hul iḏe d qedamto b kef wayno, w Sətya Zin ʕam gabi wa.
067. W əšmo daməxno, ṭawəʕno, adṣafro maḥəsli, koḥorno, lo Səttiye w lo mede.
068. Mətyaqnat, hawyo karbe, čiko ʕal lebi.
069. Lo koḏaʕno m briṯo d aloho, ayko da azzayo, w i walaye d Gziro ayko kofayšo, əllah hayo čiko ʕal lebi!"
070. "E baʕ", — omər, — "ono aydarbo samno?"
071. Fayəš Mamme Ala hawxa yawmo, tre, tloṯo, ʕəsri, yarḥo, ġalabe twir, manaʕle (+det) ġalabe.
072. Lu greʕo hule xabro lu babo: "Ya Ala", — omər, — "u abrayḏux ġalabe twir w komikarəb, itux, šayal aʕle!
073. Me taxturin, me ḥakime, me darmone, me flan be ma lo kəmqafatle lu abrayḏux. Ya adyawma əzze, ya ramḥəl əzzeyo!"
074. Aṯi ʕam gab u arbo: "Ha lawo mən ḥawal diḏux yo?" — "Ya babo", — omər, — "ḥal w masale haṯi paṯi yo.
075. Sətya Zin kəmṭatliyo, amṭiya. Lo kəmṭatliyo, hat lo kowatli babo, ono lo kowenux abro."
076. "Ya abri, Sətya Zin", — omər, — "ayko yo?" Omər: "Bi walaye d Gziro" — "Lawo", — omər, — "haqqaṣ hawino rabo", — omər, — "əšme d Gziro Bota", — omər, — "lo šaməʕno. Layt Ǧzire", — omər, — "layt."
077. Omər: "Yabo, lo kowe, d lowe. Kalayo ʕal i ʕisaqṯo, kala b iḏi i walaye d Gziro. Əmkaniye latla", — omər, — "kit Gziro."
078. Omər qayəm u babo, karəx, nafəq bayn i walaye, mšayele mar rabe w man naʕime, mara d noše obele saloġ d Gizro, d əmmi: "Hama kit Gziro stene". Noše lo ḥəzyole, lo šaməʕla.
079. Daʕər, aṯi omər: "Babi, alo lo ḥəzyoli.
080. Nošo lulei saloġ diḏa, lo komər hama kito lo raḥuqto w lo qaruto."
081. Omər: "Yabo, kito. Krax bi arʕo, izux!"
082. Omər u babo qayəm, rawəx, mlele i xurčkayḏe axər xarǧiye w mḥele ʕal u darbo, nafəl b briṯo.
083. Omər azzeyo, karəxle šawʕo tmanyo yawme kamile b briṯo.
084. Azze yawmo l xan xd u xan d Məḏyaḏ.
085. Maḥatle bu xan, hawyo i saʕa ḥḏo, haka tarte bu lalyo, ḥəlle: kal kaṯi bazərgan me lu gabo.
086. Omər hawo ste yatu bu xan w annaqqa čikənne bi ǧġaliye di arʕo: "Ma m ayko koṯat, l ayko gəzzux, ya bašbazərgan?"
087. Omər: "Mətayqnat, ono koṯeno mi walaye d Gziro."
088. "Lo kowe", — omər, — "bele." — "Mi walaye d Gziro koṯat?" Omər: "E." — "Gziro kito?" Omər: "E, kito."
089. "E", — omər, — "hay hay! ʕOmər mo kore baytux! Hani dukṯe d yarḥo, haka tre yarḥe ono kokoraxno ʕal i walaye d Gziro w l noše lo məlleliyo, kit lo qaruto w lo raḥuqto. Uʕdo kəmmatli, m Gziro koṯeno, šrolo yo kito!"
090. Omər: "Ašər, aṯməl u čaxano b Gziro wayno." — "E", — omər, — "ʕomər baytux ṭowo yo!"
091. U merək daʕər, daʕər, aṯi su abro. "Ha yabo mə səmlux?" Omər: "Babi, ašər kito." — "E", — omər, — "lo məllilux: kito?"
092. Omər: "Lawo kito hama noše lə gḏaʕ, qaruto, raḥuqto, nošo lə gḏaʕ, ayko yo. Ha minux w ha me ruḥux annaqqa." — "E", — omər, — "kayiso!"
093. Qayəm lu babo, mə səmle? Maltamlele arbʕi greʕe w amṭile su abro w maḥatle ḥṭiṯe b qḏole dann arbʕi greʕani.
094. Omər: "Gəzzoxu ʕam u abrayḏi. Kul yawmo mənxu", — omər, — "ḥa dʕaru!
095. Adyawma ḥa w ramḥəl ḥa w luməḥreno ḥa hul d kəmli ann arbʕi yawmaṯxu.
096. Me d kamili ann arbʕi yawmaṯxu, ḥa šaxṣ ṭro lo foyəš aʕme. Əlla hiye l ruḥe.
097. Iḏa zayəʕ w daləq lebe ʕal ruḥe, daʕər lu bayto ṭowo, lo daʕər lu bayto ḥṭiṯo b qḏole, ayko da kəzze, ṭr əzze!"
098. Omər lu abro mlele i xurčkayḏe mu kalla, mu mal di arʕo, mu maṣrafayḏe w rawəx ʕal u səsyayḏe, mḥele a greʕayḏe bəṯre ruḥe w ya allah mhalaxle.
099. Omər mhalaxle afandim. Adyawma daʕər ḥa m bəṯre, ramḥəl daʕər ḥa m bəṯre, mə makuno rišayxu? Kamili ann arbʕi yawmwayḏe, daʕiri ann arbʕi greʕe m bəṯre. Fayəš hiye lḥuḏe.
100. Omər: "Ahd nofəl ʕal i ruḥayḏi: yan ṭayre mede gdoxəl u baṣrayḏi bač čolat w ya lo koweli, d doʕarno, ya gmalḥaqno ruḥi l Sətya Zin."
101. Omər mhalaxle qadar ḥreno. Bat tawfiqat d aloho qaṯ riše bam maye rabe.
102. Omər maṭi lam maye rabe afandim, čike rwiḥ lebe.
103. Məlle: "De annaqqa məllalli "maye, maye", gmarfeno ruḥi, lo kowe d marfeno am mayani hul li walaye d Gziro!"
104. Omər mhalaxle afandim qadar kamilo, haka šabṯo, haka ʕaṣro yawme, mhalaxle.
105. Omər tayimo i xarǧaləġayḏe w mede lo fayəš aʕme, əllah zoyəd m qaṣyo d laḥmo peva lo fayəš bi xurčkayḏe.
106. Yatu, maṣəṯle b ruḥe omər: "Annaqqa tayimo i xarǧiyayḏi w annaqqa gmoyaṯno b ṭurone w lo koḏaʕno, l noše w lo noše koweli moro." W yatu b falge du darbo.
107. Yawmo xd adyawma hawi məž hawxa ʕətma w maṭən aʕ ʕaywe li arʕo, ha uʕdo maṭro, ha gavke ḥreto oṯe ḥarṣapṯo. W hiye čik bu xuloq d ruḥe.
108. Lo kəmmat, kal komaṭi qum Gziro. Fayišo xud marke hul l Astəl. De u zlam nuxroyo, samyo yo.
109. Kale zlam daworo tamo aṯi l falge du darbo, u sarsedayḏe b falge du darbo yo.
110. "Ḥaylux alo daworo!", — omər, — "towat saġ, alo madəmlux!" — "Ya flan kas!", — omər, — "m ayko hat, daworo?" Omər: "Ašər, mi walaye d Gziro no." — "Me Gziro?" Omər: "E." — "Gziro ayko yo?"
111. "Ha ḥaru dyar", — omər, — "kala, maṭətla!" — "Lo kowe!" Omər: "Bele fayəš", — omər, — "čarik."
112. "Hay hay!", — omər, — "ʕomər bayte d aloho!"
113. Axile u fako du laḥmayḏe tamo, matəmle u laḥmayḏe, rawəx ʕal u səsyayḏe.
114. Baš šubhe d aloho mṣaḥela briṯo bahiro, ġalabe basəm.
115. Qləʕle, ḥzele i walaye.
116. Me d ḥzele i walaye, nafəl mqabəl di walaye, qarula, xəd marke w lu xanano taḥtoyo.
117. Li Zine, di barṯo d Bakko, w l Sətya Zin di xatunayḏa kal komamṭalle i šuqaṯṯe w aṯən l fema di ʕayno di qṣara.
118. Aṯən li qṣara, i naqqa li barṯo d Bakko maḥatla ʕayno aʕle.
119. Ġalabe mʕaǧabla u rawixano, čik leba bu rawixano. Haṯi i ǧeriye yo.
120. Li xatunayḏa, i naqqa d ḥəlla, ḥzela u rawixano, aḏiʕo l Mamme Ala, b rawixuṯo aḏiʕole.
121. Əmmo: "Mətyaqnat, hiye yo, kal kaṯi." Mnakfo mine, maftela ḥaṣa laf ele.
122. I barṯo d Bakko əmmo: "Baḥ ḥaye d aloho koyəmyono, gəmǧarbono u rawixano!
123. Kfərsono ṯawbo d šuqo ʕal falga di ǧaʕda du darbo.
124. Haka d u rawixano howe ǧwamer w howe abre du babo, hawxa lə gdoš ʕal i šuqayḏan, gmoḥe ʕal qarʕe du səsyayaḏe w gborəm.
125. W haka d howe ḥaša ṭolaz w howe sarsari, gmoḥe ʕal falga di šuqayḏan w gšofəʕ."
126. Mədla lu ṯawbo di šuqo w azza, frəsla.
127. I xatunayḏa i Səttiye əmmo: "Ǧeriye! Gqayṣono qarʕax! Hat mə daʕw ksaymat mann abne du ʕamo?
128. Koməskat ad darbone ste, lə kṭorat xoləṣ u ʕamo!"
129. Əmmo: "Ya i xatunayḏi, ma hat mə daʕw ksaymat aʕli?
130. Mə ḥarulax mini? Ono ksaymalli kef."
131. Lo maṣəṯla ʕal i xatunayḏa, azza, frəsla u ṯawbo di šuqo b falga di ǧaʕda.
132. L Mamme Ala me ruḥqe manbahle, kofrəsla u ṯawbo di šuqo.
133. Omər: "Mətayqnat, lo koweli, d moḥeno ʕal i šuqaṯṯe, hama gmoḥeno l qarʕe du səsyayḏi w gboramno ʕal i šuqo."
134. I naqqa d maṭi ʕam gab i šuqo, mḥele rawṭo l qarʕe du səsyayḏe w barəm ʕal qarʕa di šuqo da.
135. I Zine di barṯo d Bakko əmmo: "Hay qarʕi howe mo kore greʕe du qarʕawo!
136. D mayṯat, li arʕo hat. W d fayšat, eli hat! Haw kowe, d marfallux!"
137. Mammo aṯi mqabəl di ʕayno.
138. I Səttiye di nxiraytayḏe mnakfo mine, maftela ḥaṣa laf ele w kalyo tamo.
139. Mammo omər: "Mətayqnat, gəmǧarabnanne. Ṭolabni ṭaṣe d maye mənne!
140. Koyo ḥozina, i ǧeriye gmamṭo, yaxud i xatune gmamṭo!"
141. Ṭləble l Mamme Ala ṭaṣe d maye mənne.
142. I xatune mnakfo, i ǧeriye rahiṭo, mədla li ṭaṣe m iḏa di xatune.
143. "Hawli", — əmmo, — "ya i xatunayḏi, ono gməblalle maye lu ʕazizano!"
144. Mədla li ṭaṣe, axər məḥyola qm i ʕayno, mašiġola tarte tlaṯ kore w li ǧeriye mḥela hawxa iḏa taḥt i ṭaṣe, məlyola maye, maḥatla iḏa ʕal ṣadra w mədla li ṭaṣe, mamṭola lašan u rawixo.
145. Lu rawixo manbahle, d li ǧeriyayḏa mamṭela. Omər: "ʕAybo yo aʕli, d modno li ṭaṣe m iḏa!" Mḥele ʕal qarʕe du səsyayḏe w qləʕle.
146. "Hay, rawixo, štay! Flan behvan!"
147. Omər: "Lo kowe d šoteno am mayayḏax!"
148. Mḥele ʕal qarʕe du səsyo.
149. Li kačke aṯyo, mḥalaqla i ṭaṣe li ʕayno w rahiṭo l qamuṯe du rawixano.
150. Zbəṭla u ǧalaw du səsyayḏe.
151. "Ya rawixo!", — əmmo, — "kosaymono heviye m aloho w bəṯr minux! Komanbhono, d kəttat zlam nuxroyo w lə štelux am mayayḏan. Amalli, be ma u ḏ̣ayfo d man hat!" — "Ya ḥurma", — omər, — "arfi u səsyayḏi! Gəzzino, hat mə daʕw kosaymat? Hat ḥurma hat!"
152. Əmmo: "Amalli, be ma u ḏ̣ayfo d man hat? Se man gəzzux?"
153. Səmle, lo səmle, lo marfela u səsyayḏe.
154. Omər: "Ḥurma, ono gəzzi lu bayto d aloho. Arfili, ono gəzzino lu bayto d aloho."
155. Əmmo: "Uh hano daywono yo, hano mən zlam yo?"
156. Marfela u səsyayḏe, marfela, daʕiro i ǧeriye, aṯyo si xatunayḏa.
157. I xatune əmmo: "Hay qərəke! Hay rabbane! Hat mə daʕw kosaymat mann abne du ʕamo? U qaṣawo maklelax hat! Mə ḥaruwaylax mine?"
158. Əmmo: "Ya i xatunayḏi, lo kəḏʕono, lo daywono wa w lo šatoyo d ʕəraq wa?
159. Əmmono: "Ma u ḏ̣ayfo d man hat?" Məlle: "Gəzzino lu bayto d aloho."
160. E, ma huyono qurbane d aloho, ad darġe ayko ne, d solaq s aloho?"
161. Əmmo: "Qayṣono qarʕax, gəzzi li məzgafte. Hawo yo u bayto d aloho."
162. Qam aṯyo, yatiwo, hiye buxa, hay qləʕle, azze lu ǧeməʕ.
163. Yatu bu ǧeməʕ, lə gḏaʕ l noše w i Zine aṯyo si xatunayḏa.
164. Li ǧeriye manbahla, d gmaṭi Mamme Ala lu ǧeməʕ, hiya xila ruḥa, haw kowela d kəlyo.
165. Əmmo: "Xatuna mən!" Əmmo: "Mən yo?" Əmmo: "Mətayqnat, mətyaqnat, adyawmo lə kḥawro i šuqo w haw kəṯyo i qṣarayḏan b ker.
166. Tay gmaltmina i šuqayḏan, gməblinala lu bayto, hul ṣafrayto me ṣafro gdoṯina."
167. "Kače, ǧeriye! Qayṣono qarʕax. Heš tarte kore lə mḥelan i šuqayḏan bam maye.
168. Klaye aʕlayna ste d qəṣrina i šuqayḏan!"
169. Əmmo: "Lo xatune, mətyaqnat, lə kḥawro, gəzzano lu bayto!"
170. Lo kalyo li heviye di xatunayḏa, mḥela i šuqayḏa b ḥḏoḏe, maḥtola bu tašt, mḥalqola l kaṯpa w ya allah! Əmmo: "Ono kal kazzi, hat kəbʕat, itax, kəbʕat, l oṯat!"
171. I xatune hawyo maǧbur, hawyo maǧbur azza, maḥatla i šuqayḏa bu bayto.
172. De lo haw koṯela tabata.
173. I xatune hay azza lu bayto, hiya daʕiro, aṯyo lu bayto, i ǧeriye.
174. Aṯyo lu bayto əmmo: "Ya allah, i məzgafte ayko yo?"
175. Aṯyo side, koḥayro, ga mə ḥayro? Kale hiye b tane bu ǧeməʕ yatiwo w lo noše w lo flan.
176. Əmmo: "Rawixo!" Omər: "Ha?" Əmmo: "Mə kosaymat harke?"
177. Omər: "Ḥurma, ašər, lo koḏaʕno l noše, hama ono ste yatuno harke."
178. Əmmo: "Qum, qum, qum, məblallux se noše."
179. Omər: "Baʕ lə gḏaʕno, se man əzzino." Əmmo: "Ono gdəmmallux." Omər: "De amar!"
180. Əmmo: "Ya flan kas! Haka kokərxat ʕal u laḥmayḏux. D yawmo, tre, tloṯo, yarḥo əxlatle. Izux se Be Mir Zeydin!
181. W haka ʕal u zlamawo kokərxat, d howe more du sozayḏe. W howe kamilo bu baytayḏe. D obe qarʕe w l obe u xabrayḏe, izux se Be Qara Taždin!
182. W haka d mšaylət ʕal u zlamawo, d fohəm w mafət ax xabre ʕal ad dugle w ʕal af flan se Be babi, se Be Bakko ʕAwan!
183. Omər: "Ašər, ono lo ʕal u zlamawo kəmšayalno dad dgule w ono lo ʕal u laḥmayḏi ste kokoraxno bay yawme w bay yarḥe.
184. Kkoraxno ʕal u zlamawo, towe more d naməs w d obe qarʕe w d l obe u xabrayḏe w towe kamilo."
185. "E", — əmmo, — "Qara Taždin! Qum rwax, məblallux se Be Qara Taždin!"
186. U kuruk rawəx. Rawəx li kačke, mədla lu hafṣoro du səsyayḏe w mgargašla annaqqa, d məblole se Be Qara Taždin.
187. Mbela, mṭela, maftela u saġək, mṭela lu bayto d ruḥa.
188. Lu bayto d ruḥa motawla. "Ha", — əmmo, — "hano yo u bayto d Be Qara Taždin." — "Hano yo?" Əmmo: "E."
189. "E", — omər, — "Hano ono aloho maʕmalle, ṭawwo yo."
190. Zlam nuxroyo yo! Baʕ li kačke haqqa zbəṭlale qadr w maʕrifa.
191. Haqqa kəmmo: "Ya rabbi, hama d lo doš ʕal i arʕo!"
192. W kosaymole more l ruḥa.
193. Kəmmo: "Hama d doʕər lebe laf eli, be ma lə gmaḥarwalliyo?"
194. Fayəš i kačke hawxa yatuto bi qaḥwa, bi čaye w ba ǧġarat w ba flan w behvan. Bakko ʕAwan latyo bu bayto, kale su ʕmiro.
195. I kačke nafiqo laf larwal, be koyo mə ʕiš kətwayla?
196. Bakko ʕAwan aṯi m larwal da.
197. I naqqa d aṯi Mamme Ala, qayəm me qume.
198. Omər: "Aġa, səm karam, itux, Qara Taždin!"
199. Omər: "Staġfərulla, ono lanno Qara Taždin! Ono u greʕo d Qara Taždin no, ono Bakko ʕAwan no."
200. I naqqa d hawxa məlle, xəd moḥat rawṭo l aḏne d Mamme Ala, pera pera qaləb maʕd diḏe w twir lebe.
201. Omər twir lebe ġalabe w maḥatle qarʕe qume w ġalabe mətfakalle b ruḥe.
202. Hawxa ḥzele, aṯyo i barṯo.
203. Aṯyo i Zine di barṯo, manbahla lu ḏ̣ayfayḏa, kotwir lebe ġalabe w maḥatle qarʕe qume, koḥošu w som məṭala ġalabe.
204. "Ha yabo", — əmmo, — "mə məllux lu ḏ̣ayfayḏi?"
205. Omər: "Barṯi, ašər aṯino me larwal da w qayəm me qumi omər: "Aġa, səm karam larke!" Məlli: "Lanno u aġa u greʕo du aġa no w hawxa kozbəṭle maʕd diḏe."
206. Əmmo: "Yabo, lo b xer oṯat! W lo ʕal ʕayni oṯat!
207. W b qrafte d qḏolux oṯat w bi ṭyarto d ʕaynux oṯat, yabo!
208. Yalla b yalla", — əmmo, — "əšmo səmwayliliyo kari w naqqa ḥreto", — əmmo, — "səmlux u zlamayḏi barri w marfelux b briṯo.
209. Yabo, baʕ ḥaram aʕli! D hat d lo mamṭatli u zlamano w d lo ṭorat, d howina ono w hiye b mərad b ḥḏoḏe. Ono lawyallux barṯo w hat lawətli babo!"
210. Omər: "Kačam ahd nofəl ʕal i ruḥayḏi, d moṯ li arʕo yo w d foš bi arʕaṯe elax yo.
211. Ono, babax no, Bakkoye ʕAwan no, ma kosaymat xayalat?"
212. "Eh", əmmo, — "baʕ yabo ma mə gdəmmono veǧa?"
213. "Ya ha, ḏ̣ayfo ʕazizo, l ayko kəbʕat, d əzzux?" Omər: "Ašər s Be Qara Taždin."
214. Omər: "Qum mobannux." Nafəl Bakkoye ʕAwan b qamutṯe w mobele s Be Qara Taždin, motawle s Be Qara Taždin."
215. Ayna d kətyo Qara Taždin, tloṯo yawme w tloṯo lalye kəmšayəl mu ḏ̣ayfayḏe.
216. Bəṯr ma tloṯo yawmayḏe u mərad, d aṯi ebe, əmkaniye layt ksomle bi ǧəh.
217. Bəṯr ma tloṯo yawmayḏe hulele b xer hatine.
218. "Ya u ḏ̣ayfo ʕazizo, amalli, be ma u maqṣadayḏux mən yo? M ayko koṯat, l ayko gəzzux, l mən aṯət?"
219. Omər: "Ya Qara Taždin, mətyaqnat, mətyaqnat, aṯino, səmli qəzd d aloho w bəṯr diḏux, žbona d xaṭər d Sətya Zin.
220. Kobaʕno d ṭəlbatli Sətya Zin." — "Sətya Zin?" — Omər: "E." — Omər: "Mətayqnat, ya ḏ̣ayfo ʕazizo! Sətya Zin i kalayḏi yo w i nxirayto du abrayḏi yo.
221. Elo bəṯr d mab balade w mann aṯrawoṯe raḥuqe səmlux ṭəlba d aloho w bəṯr diḏi, ahd nofəl ʕal i ruḥayḏi, kšoqanna mu abrayḏi w gmohanna aʕlux."
222. "E", — omər, — "mamnun no minux." Omər: "Itaw!"
223. Yatu Mamme Ala side w fayəš se Qara Taždin yawmo, tre w yarḥo afandim kamile hawxa.
224. Mamme Ala de maʕlum yo, ġalabe koroḥəm i Sətye. "Xudewo", — omər, — "ema gḥozena?"
225. Qara Taždin komalle komər: "Aḥuno!" Komər: "Ha!" Komər: "Aḥuno, səm b diḏi, lo nəfqat mu xabrayḏi!
226. Ma kala ḥletər mi kalayḏi? I kalayḏi wa, huliluxyo. W gdobenuxyo.
227. Hama fəš li heviyayḏi!" Omər: "E, ṭrowe!"
228. I kelike d Qara Taždin konofəq me lawġul, Mamme Ala, ʕayne ʕal i dayira d Sətya Zin yo.
229. "Xudewo", — komər, — "ema gəzzino l tamo, ema gḥozena?"
230. Konofəq Qara Taždin me lawġul, Mamme Aala ste konofəq larwal.
231. Axər komalḥəq ruḥe lu məǧləs d Sətya Zin.
232. Kəzze, koyotu si Səttiye w ġalabe kosaymi kef w ʕašq d ḥḏoḏe w koṭoʕe ruḥe, kofoyəš tamo.
233. Bakkoye ʕAwan koḥoyər. Hurək hurək kokorəx w kəmšabah, kale Mamme Ala se Sətya Zin yatiwo.
234. Koṯe, komalle l Mir Zaydin: "Ya mire mən, mətyaqnat, mətyaqnat Mamme Ala kale yatiwo si Sətye.
235. Hiye w i Sətye kətte ǧġaliye ʕam ḥḏoḏe, koməǧġəl aʕma." — "Lo kowe!" Omər: "Bele."
236. "E, baʕ aydarbo?" Omər: "Aydarbo? Lazəm yo d moḥinale ḏ̣arbo mede."
237. Omər: "Ma kiban me Qara Taždin, komaǧrina? E", — omər, — "ṭrowe."
238. Bakkoye ʕAwan omər: "Mire mən!" Omər: "Ha." Omər: "Kal kazzino uʕdo, koḏaʕno muḥaqqa, kale ʕam gaba yatiwo.
239. Gəzzino, be ma lo kəmḥayṣanne tamo? W bəṯr hul d oṯat, gdobenuxyo b iḏux." Omər: "Izux!"
240. Bakkoye ʕAwan rahəṭ, aṯi. I kelike d aṯi, afandim aṯi l falga di dərto, li Sətye hawxa ḥəlla, madəqle.
241. Aṯi l feme du tarʕo, hama i kačke qayimo m ʕam gabe w yalla bu səllam da yasiqo li məḏ̣ḏ̣araю
242. L Bakkoye ʕAwan namardiye lo səmle, b falge du səllam, mḥayṣele i kačke w mḥalaqle u maqaṣ lag gəḏḏalat di kačke w maḥtile b kise.
243. Maḥtile b kise afandim nafəq Bakkoye ʕAwan w Mamme Ala ste qayəm, xaləṣ.
244. L Bakkoye ʕAwan maḥwele u ṣaʕrawo l Mir Zaydin: "Ya mire mən, ha kale u ṣaʕrayḏe, qəṣli mak kaziyatayḏa w kalayo ʕam gaba." — "Lo kowe!" Omər: "Bele." — "E", — omər, — "naise."
245. U yawmawo maxlaṣle. Bakkoye ʕAwan, me d kəzzeyo lu bayto, i barṯo koqaymo bayne qarʕe baq qayse w bax xabre.
246. "Ya yabo", — əmmo, — "ma ema gmamṭatli u ḏ̣ayfawo?"
247. Omər: "Barṯi, hedi hedi! Ahd yo, lə kṭoreno, d hiye w i Sətye d howən mərad d ḥḏode. D moṯ li arʕo yo, d foš laǧanax." — "E", — kəmmo, — "baʕ xayifo baʕ ema?"
248. Bakkoye ʕAwan yawmo məlle l Mir Zaydin omər: "Mire mən!" Omər: "Ha!" Omər: "Mire mən, hama d l omannux, lə gməblat bir?" Omər: "Mən yo, Bakko?"
249. Omər: "Hani kwo yame d aṯi Mamme Ala se Qara Taždin, w tay gəzzan, d əmminalle, ṭro Qara Taždin w Mamme Ala rawxi w ono w hat ste grawxina w gəzzano šawṭo lu ṣaydo.
250. Koyo ḥozina, Mamme Ala koṯe b ker du rwoxo ya lo!" Omər: "De, zux, amalle!"
251. Aṯi l Bakkoye ʕAwan, məlle l Qara Taždin w Mamme Ala omər: "Lu ʕmiro məlle: "Ṭro rawxi, saymi kar dəṯṯe w gəzzano šawṭo lu ṣaydo. Gmarfina bəhn diḏan bu ṭuro w gdoṯina." — "E", — omər, — "gəzzano!"
252. Qara Taždin rawəx w Mamme Ala rawəx w Bakkoye ʕAwan w Mir Zaydin ann arbʕo rawixi w qralle laṭ ṭawežiyaṯṯe, lat tolakaṯṯe w mhalaxxe.
253. Nafiqi, xəd nəfqi mi walaye, d əzzehən li waṭayhone, Mamme Ala hawi foṯe lu dʕoro, kobəʕ d doʕər.
254. Qara Taždin komər: "Aḥuno, qlaʕ!" Komər: "Mətayqnat, i lašayḏi latyo raḥat. Kobaʕno d doʕanno lu bayto."
255. "Aḥuno", — komər, — "səm b diḏi, qlaʕ, lo dəʕrat!"
256. Kətle lebo se Səttiye, kobəʕ oṯe se Səttiye. Mḥele ʕal qarʕe du səsyayḏe, lə mṣanaṭle aʕlayye, daʕər.
257. Bakkoye ʕAwan omər: "Ṭr əzze, ṭrawu mine!"
258. Mamme Ala qləʕle, aṯi lu bayto, moṣalle u səsyayḏe bi dərto w l azze, lo yatu, ya alla i məǧləse di Sətye ayko yo! Azze, yatu b rax d Sətya Zin.
259. Bakkoye ʕAwan aḏəʕ, d azze Mamme Ala si Sətye, məllele l Mir Zaydin omər: "Mire mən!" Omər: "Ha!" Omər: "Mire mən, mətyaqnat, mətyaqnat, adyawma aṭ ṭawežiyayḏan lə gmakarxi w lo koṯən b ker du ṣaydo, tay, mhalax adyawma, gdəʕrina hul ṣafro!"
260. "Bakko", — omər, — "heš lo maṭina, heš lo marfelan aṭ ṭawežiyayḏan, heš flan."
261. Omər: "Lo kowe, mire mən. Lo komakarxi u reḥo."
262. Hama l Bakko ʕAwan mḥele b qamuṯe daṭ ṭaweži w qrelalle w ya alla qləʕle lu bayto.
263. Qləʕle lu bayto afandim w hiye w Mir Zaydin bəṯre. W Qara Taždin ste a tloṯo qləʕʕe.
264. Me d qləʕʕe afandim, Mamme Ala w Sətya Zin ḥəngi d səmme galta ʕam ḥḏoḏe, ṭaʕən ḥḏoḏe.
265. Naqqa l Mir Zaydin zbəṭle feme du tarʕo.
266. Me d zbəṭle feme du tarʕo, i kačke haw hawila mafar d mahazmo, əzza ʕal i goro.
267. Hama hedika maʕlela u qaput d Mamme Ala m laxalf da, čiko taḥt u qaputayḏe w fayišo bəṯre.
268. Me d fayišo bəṯre, Mir Zaydin ʕabər me larwal, Mamme Ala lo qayəm me qume.
269. Ġalabe qḥir w ġalabe ʕaǧəz Mir Zaydin. "Aydarbo", — omər, — "oteno me larwal w zlam howe, lo qoyəm me qumi?" Ġalabe ʕaǧəz.
270. Bakkoye Awan ste aṯi, aṯi ag gərgərkat d Gziro kulle, latimi a ʕmirone kulle aʕle.
271. Hawi məramər nafəl ʕal u məǧləs. Məlyo i odaye.
272. Hul d lo məǧġəl u ʕmiro, ʕasaq yo, dastur layto, d noše zede məǧġəl.
273. Ǧġaliye layt bi oda. Lo qaḥwa, lo ǧġaliye, lo flan.
274. Qara Taždin aṯi lu bayto, kəmšayəl i ḥurmayḏe w ann abnayḏe: "Koyo Mamme Ala?" — "Mətayqnat, Mamme Ala lə ḥzelan."
275. "Hayla ḥaru dyar! Ašər azzeyo, zbəṭṭe!"
276. Qara Taždin koṯe li oda du ʕmiro, koḥor, ga darbo layt d mḥaləq raġle mu ḥeṣəl ʕam ma ʕmire, mam mirakat w ḥa lə gməǧġəl ʕam u ḥreno.
277. L Qara Taždin qrele l Bakkoye ʕAwan. "Bakko", — omər, — "xayifo amṭi u gumgum di qaḥwe!"
278. Amṭelele u gumgum di qaḥwe, maḥatle bi nuro. Hanake səmle qaḥwe l Qara Taždin w ele b iḏe makraxle ʕal u məǧləs kule.
279. Mamṭele u fənǧan qum u aḥuno: "Qum, Mamme Ala!" Lu aḥuno b ʕayne səmlele omər: "Kala taḥt u qaput."
(Besim zum erzaehler): "Klay harke d ḥuzena!"
279. 1. (Besim zum erzaehler): "klay harke d ḥuzena!"
279. 2. Besim schriftlich: Harke kbode mamre suryoye, d miri m feme dan naʕime d aḥuni Qašo Samuel w d aḥuni Skandar l Ḥasyo Ḥanna d Murde. 
279. 3. Ḥasyo Ḥanna aṯiwo l gabayna li zyara. 
279. 4. Gaban kit ʕade: kuhno rabo i naqqa d kzoyər, ḥa bəlxašša b yawme dam marasəm, kmitəstaqbəl u kuhno, ḥasyo aw faṭəryarxo baq qole.
279. 5. Harke u mamro, aq qole, d kəmmi an naʕime, lešono oromoyo yo w m qalam d aḥuni u qašo yo. Aḥuni u Skandar hano, d komər, huwe w bas. Kṭoləb m darb kulayna dəʕa w barake mu ḥasyo, d aṯi li zyarayḏan. U mamro, d komər aḥuni, u Skandar ste oromoyo yo w b ġalabe marasəm kmitamər laḥ ḥasye.
279. 6. Die Kinder singen: Brixo hoy meṯiṯox abun mʕalyo!
279. 7. Filoksinos roʕyan gabyo!
279. 8. Ax Yoḥanon bṯulo w zahyo!
279. 9. Naṣiḥat, naṣiḥat.
279. 10. Ba ʕboḏayk mhirat.
279. 11. Ḥabibat b moṯan ḥabibat.
279. 12. B lebawoṯan yaqirat!
279. 13. Skandar singt: Pšuṭ yaminox.
279. 14. Abun mʕalyo w barex lxulan!
279. 15. La ṣlawoṯox
279. 16. Nišmaʕ moryo wa nḥaṣelan!
279. 17. Der Metropolit antwortet: Moran Yešuʕ haw dafšaṭ iḏe w barex l talmiḏe b ṭur zaytin wa b ʕeliṯo w barex la ṭloye, d iṯqaraw lwoṯe, hu nefšuṭ yamine, malyaṯ burkoṯo ʕam yamin mḥilto wa nbarex lxulxun, naʕbaḏxun nurbe zhayo b ʕame w b ʕite!
280. Azze lu baytayḏe omər: "Begi Xanəm!" Əmmo: "Hay libe Qara Taždin!"
281. Omər: "Mətayqnat, mətyaqnat, d lə mdaywanno, xəd meqəm b ruḥi, haw koxoləṣ aḥuni me tamo." — "E", — əmmo, — "ya Qara Taždin, iḏux l ruḥux! U mede, d əbʕat, səm!"
282. Omər: "Ofaq u səsyayḏi me lawġul! Ahd nofəl ʕal i ruḥayḏi", — omər, — "gqoṭanno u səsyawo!"
283. Mofaqla u səsyayḏe m lawġul w maklela b falga di dərto.
284. Mofaqle i damanča me qum ḥaṣe w maḥatle tlaṯ damančat ʕal u səsyayḏe w drele u səsyayḏe bi dərto.
285. Mdayšalla lu hawar li aṯto. "Hawara!", — əmmo, — "mo kore hawara! Qara Taždin disane mdaywən, xəd meqəm, w qṭile u səsyayḏe daf faḥle."
286. Maṭi u xabro lu diwan du ʕmiro. U ʕmiro səmle d qoyəm: "Be mən hawar yo?"
287. Bakkoye ʕAwan omər: "Hedi mire mən klay! Klay nofaqno, ono ḥozena, mən yo!" Nafəq l feme du tarʕo w daʕər.
288. "Ya u ʕmirayḏi", — omər, — "mede layto naʕime ne, hawo konotəš i ġare tawo w hawo kəmṣaʕər lawo, mede layt." Yatiwi b dukṯayye.
289. L Qara Taždin manbahle, d l aṯi mede bi masalayḏe. "Begi Xanəm", — omər, — "mede l aṯi eba."
290. Əmmo: "Iḏux l ruḥux u mede, d əbʕat, səm! Be annaqqa stene lə gmaxalṣat, aḥunux, mi zəndaniyaṯe."
291. Omər: "Ahd nofəl ʕal i ruḥayḏi, ofaq a kṯowe m lawġul! A ʕmarat diḏi ste ʕal šawʕo ṭaboqe ne, gmarfeno i nuro ba ʕmarat kulle."
292. Omər mofaqla a kṯowe m lawġul w l Qara Taždin marfele kabrite — raḥəq ma dkoṯani — bu bayto d ruḥe ba ʕmarat. Moqaḏle aš šawʕo ṭaboqe di ʕmarayḏe.
293. Omər i aṯto disane mdayšalla lu hawar. "Gidi", — əmmo, — "Qara Taždin mdaywən, xəd meqəm, w moqaḏle a ʕmarat diḏe kulle!"
294. U xabro disa maṭi lu diwan buxa.
295. U ʕmiro səmle d qoyəm Bakkoye ʕAwan, omər: "Hedi mire mə, klay lo! Nofaqno ono, ḥozina, mə kito!"
296. Nafəq šawṭo disane, daʕər omər: "Ya mire mə layt mede! Naʕime ne, kəmqatli, hawo kmoḥe lawo w hawo kəmṣaʕər lawo, mede layt." Omər yatiwi disa.
297. L Qara Taždin manbahle, d l aṯi mede payo ste, qrelela l Begi Xanəm, li ḥurmayḏe, omər: "Begi Xanəm!" Əmmo: "Libe!"
298. Omər: "Itax qadam!" Omər: "Məd lu naʕimayḏax, ḥuṣe qum ṣadrax w ḥuṣ ruḥax ṭowo adam ʕaqəlli w ahzamli tlaṯ gavat marke l feme du tarʕo!
299. W ahd nofəl ʕal i ruḥayḏi, gmodno lu sayfo w gfolatno bəṯrax. Hul feme du diwan du mir d moṭenax, gqoṭannax.
300. Ha minax w ha me ḥal diḏax!" — "E", — əmmo, — "hat kəḏʕat."
301. Omər qam li ḥurma, ḥəṣla ruḥa w moṣalla i pečakayḏa qum ṣadra w ḥəṣla daw dad daləngatayḏa w ya allah w ya xude mahzamlale.
302. Me d mahzamla, Qara Taždin mədle lu sayfayḏe w falət bəṯra.
303. Hiya kəmdayšno lu hawar w hiye kofolət bəṯra.
304. Hiye b feme du tarʕo du diwan du mir, li kačke hama mḥalaqla ruḥa bu femo li oda.
305. Əmmo: "Hawara w sad hawara qṭileli!"
306. Axər mḥalaqla ruḥa lawġul du diwanayḏe w u ʕmiro tav u məǧləsayḏe b ḥḏo naqla qayəm.
307. Me d qayəm, i kačke qayimo me taḥt u qaputayḏe w msalpxo (+det) bu səllam w yasiqo l qarʕa di məḏ̣ḏ̣ara.
308. L Qara Taždin manbahle u aḥuno ste, kal konofəq aʕmayye. Omər: "Hay hay ʕomər mo kore bayte d aloho d annaqqa ste maxlaṣli aḥuni. Lo hama mə d kowe, ṭrowe!" Mədle l druʕe du aḥuno w mamṭele lu bayto.
309. Me d mamṭele lu bayto — ba Qara Taždin yo w zlam sart yo — w annaqqa səmle tambihat ʕal i walaye d Gziro.
310. Disane mdayšalle ba ʕmarayḏe ʕaynan bu qəyas d meqəm maʕamrile w yatu appe.
311. Me d yatu appe, Bakkoye ʕAwan kəzzeyo lu bayto. Maʕaḏ allah i barṯo mə kosaymo b qarʕe! "Yabo, ba koyo ema gmamṭatliyo?" U babo komər: "Barṯi, lo ḥarulax, gmamṭene. Ema towe, gmamṭene, hat w hiye d howutu u mərad d ḥḏoḏe."
312. Fayəš kmo yawme ḥrene, Bakkoye ʕAwan məllele l Mir Zaydin omər: "Mire mə ma hul l ema, gdomannux.
313. Taras l Qara Taždin, d əzze lu xarǧ du abro du šulṭono masala daš Šammara, əzzeyo šoqəl u xarǧaṯṯe, hani d šwaʕ əšne mənne.
314. Elo ʕaṣən ʕal u xarǧayḏan nošo, laybe ze šoqele mənne, d lo Qara Taždin əzze, mtaḥṣele, noše minan laybe əzzeyo." Omər: "Bakko, izux, amalle!"
315. Bakkoye ʕAwan aṯi, məllele l Qara Taždin: "U ʕmiro komər: "Lazəm yo, d əzzeyo lu xarǧaṯṯe, d əzze, šoqele mənne w d oṯe." — "E", — omər, — "gəzzino."
316. Qara Taždin səmle kar diḏe, moṣalle ruḥe, d əzzeyo, qrelele lu aḥuno, l Mamme Ala, omər: "Mammo!" Omər: "Ha!" Omər: "Mammo, gəzzino.
317. Elo ahd yo qum aloho, gdobenux soz hul arbʕi yawme. Hul arbʕi yawme gdoṯeno u yawmo daḥ ḥawarbi, d lo moṯno, gəmbaraxno i kačke aʕlux.
318. Hama ann arbʕi yawmani lo rəmšat mu bayto!" Omər: "Hehe lo gromašno."
319. Qara Taždin ṭləble xaṭər mənne w hay hiye azzeyo. Mamme Ala w a tre brazinayḏe fayiši lawġul.
320. Qara Taždin heš lo maṭi xud marke d Astəl, Mamme Ala nafəq l feme du tarʕo: "Xudewo", — komər, — "ema gdəzzino se Sətya Zin?"
321. Ḥzele i fərsayḏe, ya allah azze se Sətya Zin. Azzeyo, yatu ʕam gaba, b rax diḏa.
322. Qara Taždin hay azzeyo w lawile l Mamme Ala haž mine.
323. Yatu b rax di kačke w disane ṣpiḥi ʕam ḥḏoḏe ġalabe, aṯəlle kef l ḥḏoḏe, hul d naqqa l Bakkoye ʕAwan w lu ʕmiro zbəṭṭe hiye w i kačke saġək lawġul.
324. "Ya u ʕmirayḏi, omarwayno, omanno l Mamme Ala w li kačke, kətte haž m ḥḏḏe, əmmatwayli, lo wa. Annaqqa ḥzi, gab ḥḏoḏe ne, ya lo!"
325. "E", — omər, — "Bakko, mə saymina ebe? Tay qəṭlinale!"
326. Omər: "Ya u ʕmirayḏi, leyban qəṭlinale, adyawma d qəṭlinale w ramḥəl oṯe Qara Taždin mi nuxrayto w kəqṭilan u aḥuno. Əllah hiye ste gqoṭelan, gəmkamelan.
327. Lo tay gmarfinale li zarzamiye, ṭrowe bi zəndanayo hul arbʕi yawme ḥrene gmoṯ mu kafno.
328. Gdəmmina, maṯ bu amro d aloho." — "E", — omər, — "Bakko hat kədʕat."
329. Hedika mḥalaqqe u šoriṭo li nawqayḏe w marfalle li zarzamiye.
330. I zarzamiye ste m arbʕi druʕe ʕamuqto yo, u papuko, fayəš b gawa di zarzamiye, lo laḥmo w lo maye lo kəzzeyo l riše.
331. Maḥatte nobačiye stene ʕal feme di zarzamiyaṯe. D qəṭʕi u tayənayḏe, am maye, d l əzzeyo l riše.
332. Li Sətye manbahla, d maḥatte bi zarzamiye. "Annaqqa aydarbo gsaymono ebe? Lo laḥmo w lo maye lo kəzze riše, gmoṯ mu kafno."
333. Hedika mamṭela ah hostawin. W mu məǧləsayḏe ftəḥla, xd u laġam, me gaba hul l arʕa di zarzamiye se Mamme Ala.
334. Ftəḥla laġam, ḥəkm d əzzele zlam, d ʕorele.
335. W tamo da konəqlo u arzaqayḏe, u muklayḏe, kməbloleyo.
336. Bakkoye ʕAwan manbahle yawmo, tre, šabṯo, Mamme Ala lo kəmzayʕaf, lə ktowər ʕal ruḥe. "Haṯi mə masale yo?"
337. Səmlele mede ḥəǧǧa, azze li darizan di Səttiye, li odayayḏa.
338. Koḥor, ga mə ḥor? Koftəḥla laġam me gaba hul l arʕa di zarzamiye, konəqlole muklo.
339. Aṯi məllele l Mir Zaydin lu babo: "Ya mire mən hat kəmmat: "Maḥatli Mamme Ala bi zəndaniye." Lo kəmmat: "Hežinu čik bu xer d aloho w kəmkayəf tamo w bam muklone basime w axər kəzze u muklayḏe, u yawmo w a tlaṯ danat."" — "Lo kowe!" Omər: "Bele."
340. Omər: "Izux, aḥṣay u laġəmawo bu qiro w bu zəft, aḥṣaye!"
341. Bakkoye ʕAwan hedika azze, namardiye lo səmle.
342. Maḥṣele u laġəmawo bu zəft, adam ʕaqəlli moṣalle ṭawwo w faš tamo.
343. Annaqqa u faqiro d Mamme Ala lo muklo w lo maye l azze riše.
344. Fayəš maʕlum yo, yawmo, tre, šabṯo, mzayʕafle, nafəl, twir.
345. Kamile təšʕo w tleṯi yawme, hama faš ruḥo ebe.
346. Bakkoye ʕAwan aṯi, məllele l Mir Zaydin: "Mire mən!" Omər: "Ha!", — omər, — "mire mən, tay məfqinale!
347. Fayəšle adyawma w ramḥəl d oṯe Qara Taždin. D oṯe w ḥoze tamo w kale miṯo. Lə gmarfe ḥa minan ʕal ar raġle.
348. Tay gməfqinale!" Omər: "Bakko, qwiro, izux, ofeqe!"
349. Omər: "Ašər, ono laybi əzzzi mofaqne, elo amalla li barṯayḏux, li Sətye, ṭr əzza hiye, məfqole!" Omər: "Izux, amalla!"
350. Bakkoye ʕAwan aṯi si Sətye di barṯo. Omər: "Sətye!" Əmmo: "Ha!" Omər: "Sətye! Babax məlle: "Ṭro əzza, kərxo bayn i walaye d Gziro, ṭro maltmo arbʕi kačkat, xud ruḥa, w mxamli ruḥayye w əṯyo məfqo Mammo Ala mi zəndaniye, gmohanno hiya w Mamme Ala ʕal ḥḏoḏe. Adyawma gmohannənne ʕal ḥḏoḏe."
351. Baʕ ma i Sətye ʕal mə kokərxo? Ġalabe aṯila kef w ʕašq. Hahake nafilo bayn i walaye, mamṭela arbʕi kačkat w mxamlila w mamṭila ʕal fema di zarzamiye.
352. Aṯyo ʕal fema di zarzamiye, qrela l Mamme Ala. Əmmo: "Mammo u ʕazizo d lebi! Aṯyono, d məfqallux!"
353. "Hay", — omər, — "aloho d maḥraw bayte d babax! Ya Sətye, mətyaqnat, l aṯət, d məfqatli! Elo aṯət li čike di ruḥo, d fayšo ste, d gəršatla. De ḥalaqli u šoriṭo!"
354. Li Səttiye mḥalaqlale u šoriṭo w mdayšalla bu helholo ʕal i zarzamiye.
355. W moṣalle bi nawqayḏe, annaqqa d gəršole.
356. Grəšle Mamme Ala l falga di zarzamiye, mədla l iḏe, d gəršole l feme du gubo.
357. Hul larke diḏe nafəq me feme du gubo w naqqa naqəṭ nuqṭo d admo m nḥire ʕal i ṣoxurto du gubo w hule aḥ ḥaye laḥ ḥaḏ̣ar. Mamme Ala maṯ b feme du gubo.
358. Məd li Sətye ḥəlla, Mamme Ala maṯ b feme du gubo w maʕaḏalla annaqqa, mdayšalla bu baxyo w xila ruḥa bu baxyo w bu mamro.
359. Əmmo: "Ba annaqqa bəṯr me ʕayne ḥaram aʕli, d lo fayšono!"
360. Hedika ela ste mədla lu qalamtaraš, maḥatla ʕal riše d leba.
361. W qṭila ruḥa hiya ste, drela ruḥa ʕal riše.
362. A tre tamo kamili. Bakkoye ʕAwan: "Ya mire mən!", — omər, — "mayiṯi, veǧar haydi məblinanne li zyara!"
363. Mədde la tre afandim, məblənne — raḥəq ma dkoṯani — li zyara w səmme dukṯayye, axər tlanne.
364. Hənne hež bayn i zyara Qara Taždin aṯi mi taḥṣəldariye, aṯi hama, lə mḥele darbe bu bayto, qləʕle raṣṭ bayn i zyara.
365. "Mən yo, mən lo yo?" — "Ašər, Mamme Ala w Sətya Zin." — "Hay lo kowe!" Əmmi: "Bele." — "Eh."
366. Raḥəq ma dkoṯani — tlanne w annaqqa d mirastqi, d oṯən lu bayto.
367. Tlalle ḥa, xəd toləlle ḥa harke w ḥa tamhone b fema di darga.
368. Tloṯo arbʕo mətrowat raḥuqe m ḥḏoḏe.
369. I naqqa d mirastqi m bayn i zyara, d oṯən lu bayto, Bakkoye ʕAwan omər: "Mir Zaydin!" Omər: "Ha!" Omər: "Hat kəmmat, vegave Mamme Ala w Sətya Zin miṯe ne! Mətayqnat, mətyaqnat, uʕdo ftaḥ aq qawraṯṯe w ḥur aʕlayye!
370. D lo iḏayye taḥte qarʕe d ḥḏoḏe w femayye qum foṯe d ḥḏoḏe, bi šlaḥto d qarʕi."
371. Mir Zaydin omər: "Ḥaru dyar diḏux ma taḥt i arʕo ste, lə kxəlṣi minux?"
372. Ḥəngi d mḥele lu qaḥr ʕal Qara Taždin, ftəḥḥe aq qawraṯṯe w ḥərre: ga šrolo yo.
373. Me ṣadrayye w laltaḥ kito parda baynoṯayye w me ṣadrayye w lalʕal kale iḏayye taḥte qarʕe d ḥḏoḏe w kale femayye qum foṯe d ḥḏoḏe.
374. Ḥəngi d Qara Taždin qḥir w ʕaǧəz mine, hama mədle lu sayfo w mḥalaqle l qarʕe d Bakkoye ʕAwan.
375. Hay — haša maḥ ḥaḏ̣ar — omər: "Ṣaməṭ babo, ma taḥt i arʕo ste, lə kxəlṣi minux?"
376. Omər hiye tamo, naqəṭ nuqṭo mu admo d Bakkoye ʕAwan bayn la tre, hawi dərrəh. Uʕdo stene heš kala dərrəhe baynoṯayye. W hul l adyawma stene... w tə žmira saġ!


======
Ritter: 067. ŠG_Kf Koese Zweihaar.txt
001. Kətwa, latwa, ṭaw m aloho latwa.
002. Kəmmi, kətwa zlam, aġa wa. Kətwayle tloṯo abne w tlaṯ abnoṯe.
003. Nafəl naxwaš, maṭi lu ḥal du mawto, mšayaʕle bəṯr u abro rabo.
004. Məlle: "Tux lawo, gədmašənno šira aʕlux, bale gədmoyaṯno."
005. U abrayḏe u rabo məlle: "Ya yabo, lo koṯeno, ʕaqəl diḏi ṭaw me diḏux yo.
006. Hat masulux, hawət ġurufti, ʕaql hawno lo faš b qarʕux. Ašər lo koṯeno sidux."
007. Qayəm mšayaʕle bəṯr u navoyo, hawo ste l azze, mšayaʕle bəṯr u naʕimo, omər: "Ya lawo tux l riši! Gədmašənno šira aʕlux, səm bi širayḏi!" Omər: "ʕAl aʕ ʕayne, yabo!" Aṯi, yatu qum barke du babo omər: "Ha babo mə kəmmatli?"
008. Omər: "Lawo kətxu tlaṯ ḥoṯoṯe. Ḥayəwən oṯən, dahbawən oṯən, mə ənsanat oṯən l ḥoṯux, ayna d ʕawwəl aṯi, hawleyo!"
(Besəm: "Maʕlay ḥəs ḏiḏux əšmo!" Šabo: "Lə kəmmutu lo wa?")
009. Omər: "ʕAl aʕ ʕayne! Mən ḥreno?" Omər: "Me d maṯno, mbalxulli, qwurxulli, ṯloṯo lalye itux qm i ǧənazayḏi, qm u qawro!"
010. Omər: "ʕAl aʕ ʕayne! Bašqa?" Omər: "Bašqa mede ḥreno layto, ava."
011. Koqom — raḥəq me foṯayxu — komoṯ u babo, kməblile li zyara, kotolile.
012. Komalle lu aḥuno: "Ya aḥuno, toxu ḥa mənxu adlalyo, gəzzan nəṭrina babayna hul lalye d ʕrufto, masalminale li ʕrufto! Lo bale u Kir w Nakir koṯe l rišayye, komofaqqe."
013. Omər lann aḥunone əmmi: "Miṯ lo! Mayṯat hat w hiye lo ḥarulan lo minux w lo mine. Ašər lo kowe, lo koṯina li zyara. Lə gnəṭrinale."
014. Qam u papuko, azze, mədle li tir w kavanayḏe w azze li zyara.
015. Ftəḥlele gurto b rax du qawro du babo, čik eba u kṯowkayḏe b iḏe, koqore ebe, d lo doməx.
016. Hawi ha ḥeḏər falge d lalyo lawi, ḥəlle, kaṯi rawixo: kale ʕal səsyo ḥeworo, i badle daǧ ǧulayḏe ḥewarto, ḥatta bi rumḥo, bu sayfayḏe ḥeworo. Omər: "Čin." Naḥən qm u qawro du babo, qum qarʕe w mədle l ʕašfo w rawšo mofaqle me ruḥe w ḥfəlle u qawro du babo, d mofaqle.
017. Omər: "B lalyo koraxwayno aʕlux, b imomo čikat bayn al lappatayḏi!"
018. Mxabaṭle, mxabaṭle ʕal u qawro, omər məlle: "Malava ma lo aṯino qume?" Kobe u tir w kavanayḏe bu merəko, koqoṭele.
019. Koqoṭəl u merəko, kofotəḥ gurto b rax du babo lašane, koṭomalle w ṭomər — raḥəq ma dkoṯani — u qawro du babo ste.
020. W koṯe lu bayto, konohər aʕle, šoləḥ aǧ ǧule, u čak w slaḥatayḏe ḥoṣṣe ʕal u səsyo, mṭalle.
021. Kit ḥurma armalto, qaruto alle yo, komaslamme li ḥurma, kobe ḥaq diḏa komər: "Lo məfqat u səsyano larwal, sume more!"
022. Koṯe doməx bu bayto, u waxt, d kodoməx, de veǧa konohər ʕal u faqiro.
023. Koqaymi ṣafro, koṯən ann aḥunone, maḥti aʕle, əmmi: "Mayṯat yatumo koti, əxlat qarʕe d babux! Kəzzux l mən li zyara, dəmxat qume? Hiye miṯo!"
024. Komoḥile, koqom u papuko, mašəġ iḏe w foṯe, ṣorafle paške d ṭlawḥe, haka be mən bəšolo səmme, gdoxele, mal lazəyat gmoqəḏ feme d ruḥe ste.
025. Faš hul ʕaṣriye a mʕazičiyaṯṯe, azzehən w aṯən, maḥšamme omər: "Kako, daxil dəṯxu adlalyo toxu ḥa mənxu aʕmi, ḥaru dyar dəṯxu! Koṯeli šamṯo, nafənno mi šamṯo."
026. Əmmi: "Hay ha! Mayṯat hat w babux! Ḥa minan lo koṯe. Ašər, lo koṯina."
027. Omər: "Lo koṯutu?" Əmmi: "Lo." Omər: Baš yo."
028. Mədle lu tir w kavanayḏe u faqiro, disa azzeyo, čik bi gurtayḏe.
029. Disa twir u lalyo, ḥəlle, kaṯi zlam, kale ʕal səsyo semoqo rawixo, aǧ ǧulayḏe semoqe w ḥatta bi rumḥo bu sayfayḏe semoqe w ġəṭle i rumḥo qum qarʕe du babo, omər "čəng", hawi paya omər: "Koraxwayno aʕlux ba šroġe w hasani čikat bayn al lappatayḏi!" W mxabaṭle ʕal u qawro du babo.
030. "E ya rabbi! Aṯino qum mune?"
031. Mkamele u ǧagarayḏe, mḥele u tir w kavanayḏe, qṭile hawo ste.
032. U waxt, d qṭile — raḥəq ma dkoṯani — ftəḥlele gurto, qwəlle hato ste b rax du babo. W ṭməlle u qawro du babo haha w moṣalle čak w slaḥatayḏe ʕal u səsyo w aǧ ǧulayḏe.
033. W grəšle u səsyo, mṭele si ḥurmayo omər: "Mədlax ḥaq diḏax w sume u yawmo bu yawmo more, šqal ḥaq diḏax w lo ṭorat, d ḥozən i šəmšo d larwal!" — "E", — əmmo, — "baš yo!"
034. Aṯi lu bayto, de nahər ʕal u faqiro, daməx, heš təmam lo ṭawəʕ lann aḥunone, qayimile bak kulməskat.
035. "Qom! Mayṯat kalbo abre du kalbo! Kəzzux qum l mune? Hiye miṯo!"
036. Ašər qam mašəġle iḏe w foṯe, xilele, qroṭən maqraṭle, qam.
037. Azzən, aṯən am mʕazičiyaṯṯe, disa hawi ʕaṣriye, hawi dastərdan dann aḥunone. Omər: "Kobaʕno d ḥa mənxu adlalyo oṯe aʕmi, faš adlalyo!"
038. Ḥa mənne l azze aʕme, azze disa bu ḥalayḏe, koqore bu kṯowayḏe.
039. Hawi, twir u lalyo, ḥəlle, kaṯi rawixo, səsyo komo taḥte, hiye komo, ko ʕarše maḥawri b feme w aṯi, ġətle i rumḥo qum qarʕe du babo.
040. Omər: "Koraxwayno ba šroġe aʕlux, hasani čikat bayn al lappatayḏi!" W hawi paya w veǧa d moafqle, be mə ksoyəm ebe?
041. Mkamele u ǧagarayḏe, qṭile hawo ste, qwəlle hawo ste, ṭməlle u qawro du babo.
042. Ṭməlle hawo ste, mṭele čak w slaḥat w aǧ ǧulayḏe, masalmile li pire hawo ste.
043. Warḥasəl fayiši hakka yawmo, hakka šabṯo, hakka tarte, hakka tlaṯ, am mʕazičiyaṯṯe baṭili, kalən b ḥal dəṯṯe.
044. Hah naqla ḥəlle, kaṯi u šer li durtaṯṯe.
045. La tre aḥunone əmmi mərre laḥ ḥoṯoṯaṯṯe: "Gali ḥoṯoṯo, hawullan a tfəngatayḏan, qəṭlina u šerano!" Hawi qunaqun zaʕ.
046. Omər: "Heš aḥunoni, ṣudu iḏayxu b ruḥayxu!
047. Ema aṯi qm u tarʕaṯxu w d babayxu? Halbat kəlte maqṣad lu šerano. Itux!" Azze, mṭele, maʕballe bu qadər, bi maʕrifa.
048. Faš u lalyawo sətte. Damixi, nahər: "E, b mən maqṣad aṯət? Ann aḥunone azzehən lu ṣaydo."
049. Omər: "Ašər aṯino l ḥoṯux". Mədle droʕa d ḥoṯe i rabṯo, masalmole lu šer omər: "De izux!"
050. Aṯən ann aḥunone mu raf w nečir: "Ha aḥuno, l mən aṯiwo u šer?" Omər: "Ašər, aṯi l ḥoṯi." — "Huluxleyo?" Omər: "Ašər hulileyo."
051. Qayimile bak kulməskat, mḥallalle, baʕ lə gmanfəʕ hiwole.
052. Fayiši yawmo tre tloṯo, u Dewe Sor omər: "Alla wakil gəzzino, aydarbo lu šer mṭele i ḥoṯo, ono ste gəmṭeni i ḥoṯo."
053. Aṯi Dewe Sor sətte. Aṯi sətte, disa hawi, aṯi li durto, hawi ʕaṣriye, lann aḥunone əmmi: "Gali ḥoṯoṯe, hawulan a tfəngatayḏan, qəṭlina u dewano!" U dewo zaʕ.
054. Lu kurrəko omər: "Hoš! Ṣudu iḏayxu b ruḥayxu! Halbat kətle maqṣad w mərad lu dewano. Tux!" Azze, mṭele, maʕballe bu qadər, bi maʕrifa, ṣədle qadər diḏe.
055. "Eh, u mərad u maqṣadayḏux mən yo?" Omər: "Ašər, aṯino l ḥoṯux." Omər: "Me tamo hul larke ʕal ʕayni w d babi aṯət!" Mədle l droʕa di ḥoṯo, masalmole b iḏe.
056. Warḥasəl Ṭayre Simər aṯi, mbele i ḥreto ste. Fayiši dlo bəndar, veǧa ann aḥunone komoḥile w komaqašmri ebe.
057. "E", — komər, — "ya gali aḥunoni, u muklaṯxu ono d somne, daʕwa d mə kosaymutu aʕli?
058. Yak i waṣitiye d babi lo twiroli. Məfqoli m qḏole d ruḥi w u muklaṯxu ono ksomne, i ḥazəryaṯxu gsomna. Kullu ašya dəṯxu mini ṭlabulle!"
059. Fayiši hakka yarḥo, hakka tre, be məqdar d məqqaṣ bu karawo. Əmmi ašər kit ḥakəm d Dyarbakər, ftəḥle i arʕo. Arbʕi droʕe maʕamqole, arbʕi marawḥole.
060. Ayna d b rawixuṯo qoṭaʕla, kətle tlaṯ bnoṯe, gdobele i barṯayḏe, gəmxamela, gdobeleyo.
061. Nafəl dang b briṯo veǧa, ar rawixe kəzzehən.
062. U kurrəko koqom, kosom ann aḥunone kar, heš me lalyo kəzzehən.
063. Komər: "Kako, gdoṯeno aʕmux ste, ono ste aʕmayxu, gəmfaraǧno aʕlayxu." Kodəʕri aʕle — ḥašša me d košəmʕi — "Kalbo, abre du kalbo! Hulux ḥoṯoṯan, ṭreluxlan dlo niše."
064. W maḥti aʕle baq qamčiayt, kodoʕər u kurrəko.
065. Kodoʕər, komaqləḏ u tarʕayḏe w kəzze si emayḏe komər: "Yade pire!" Kəmmo: "Ha." Komər: "Arfili u səsyo ḥeworo!" Komarfole m lawġul, lowəš aǧ ǧulayḏe, gmod lu sayfo w li rumḥayḏe w qoləb ʕal ḥaṣe du səsyo, modle šušaye d ʕəraq w ya alla w ya xude qoləʕ, gəzze lu maydanawo.
066. Koḥor, balki kəppe tre alfo rawixe, mara ḥa mənne d maǧre mqadəm li ʕambiqayo, d ḥfirole, lo komaǧre. Kofoš u kurrəko.
067. Kəmṣanəṭ aʕlayye saʕaye, hakka tarte, gədqom, šote hiye u ʕəraqawo, rowəx ʕal u səsyayḏe, somle sargarm, mbele rišo, tre, tloṯo w naqla gəmrastaqle ʕal i ʕambiqayo arbʕi droʕe, maʕamqalle w arbʕi marawḥole, koqoṭəʕle.
068. Be aydarbo koqoṭəʕle, kəzze b swari su ḥakəm, komod li droʕa di barṯayḏe rabṯo w kobela b iḏe, marwaxla bəṯre ruḥe, ya alla, ya xude, gədqoləʕ oṯe.
069. Me d oṯe, gədmaslamla li emayḏe, gdoṯe haḏa, konəš u baytayḏe, fotəḥ at tarʕe, konəš a dkoṯanək, somle nuro.
070. Som i ḥšamto dann aḥunone, heš təmam lo bašilo gədḥəḏ̣ri.
071. Gəzze, moṣər as səsyaṯṯe, aṯən.
072. "Lo səmlux i ḥšamtayḏan?" — "Ašər, səmli i ḥšamtaṯxu, ha aḥuno omanno, d lo qayro, lo maḥtoli." Lo komər: "Ono ste aṯino."
073. "Omanno d lo qayro: hama hah štawu, štawunxu kul ḥa ǧəġara, ašər gḥəḏ̣ro."
074. Koyətwi šotənne, kul ḥa ǧəġara, komanḥatla, maḥət məšḥo aʕla.
075. Kəmṭe u muklaṯṯe qumayye, kəxli: "E gali aḥunone, mə ḥzalxu?"
076. Komaḥti aʕle baq qamčiyat. "Hulux ḥoṯoṯan. Aṯi ḥa ġazablebuyi m bayne kulle haqqa rawixanək.
077. Qaṭ! Maqṭaʕle i ʕambiqayo w azze, mbele i barṯo du ḥakəm i rabṯo w azze. Ǧbirina, aṯina.
078. Lo bale me lalyo səm u qroṭnayḏan, me lalyo suma w aqəmlan, d əzzano, balki hamma mṭinalan ḥḏo mənne." Omər: "Baš yo."
079. Heš me falge d lalyo koqom, mʕaləf as səsyayṯṯe, som i qroṭnaṯṯe, komaqarti w komaqəmme.
080. Konəfqi, rawxi, konəfqi, omər: "Gali aḥunoni, kosomno bi heviye, gdoṯeno, mfaraǧno ono ste šawṭo w gdoʕanno w gsomno i ḥazəryaṯxu."
081. Kodəʕri aʕle, maḥti aʕle: "Kalbo, abre du kalbo, hulux ḥoṯoṯan, veǧare heš koməǧġolat!" Komoḥile, mamiṯile bu mḥoyo.
082. Kəzzehən, kəzze si emo komər: "Yade pire arfi u səsyayḏi! Marfi u səsyo semoqo!" Kəmṭole, kobole čak w slaḥatayḏe w rowəx ʕal ḥaṣe du səsyayḏe ya alla w ya xude! Kəzzeyo, qoṭəʕ b qamuṯayye.
083. Kəzze lu maydan, kowe paya, koḥor bar rawixe. Balki zəd me alfo tre alfo rawixe u qaṣano kosaymi, lə ksaymi, ḥa d maǧre qoṭəʕ, lə gmaǧre.
084. Hežnu korowəx, kəmbal u səsyayḏe, mṭele, səmle sargarm, mrastaqle ʕal i ʕambiqayo, maxlaṣla ʕəsri droʕe, zəd mayo.
085. Kəzze b ṣawri su ḥakəm, komod l droʕa di barṯo du ḥakəm di nave, kobele, marwaxla bəṯre ruḥe, ya alla w ya xude qoləʕ w oṯe.
086. Gmasləm hayo ste si pirayo, obelayo li pire si ḥoṯo.
087. Warḥasəl fayiši, aṯən ann aḥunone, mḥayḏ̣alle u muklaṯṯe, heš təmam lo bašəl, aṯən.
088. Hulalle u muklaṯṯe, xəlle: "Ha, aḥunoni, mə ḥzalxu? Mə səmxu? Mə ṭralxu?"
089. Komaḥti aʕle: "Mayṯat yatumo koti! Hulux ḥoṯoṯan w ṭreluxlan dlo bəndar w fayišina hawxa!"
090. Warḥasəl kofayši u lalyawo əmmi: "Me lalyo aqəmlan!" Me lalyo komaqəmme komər: "Gali aḥunoni, kosomno heviye w rəǧa mənxu, hamma gdoṯeno aʕmayxu adṣafro. Adyawma faš."
091. Komaḥti aʕle, komoḥile, hul d komoyəṯ, koṯe lu bayto.
092. Komaqləḏ u tarʕayḏe bəṯr mənne, kəzze si pire komər: "Ya de pire, arfi u səsyayḏi u komo!"
093. Gmarfole, lowəš aǧ ǧulayḏe ak kome w moṣər u čak w slaḥayḏe w qoləb ʕal ḥaṣe du səsyayḏe w ya alla w ya xude!
094. Ṭoləb dastər m aloho, kəzzeyo lu maydanayḏe, komər: "Adyawma gədkoleno hakka tarte, tlaṯ saʕat, hul u qaṣano ṭro ar rawixe mǧarbi ruḥayye me ḥa l ḥa!"
095. Kofoyəš tloṯ saʕayat, zəd noše lə gmaǧre mqadəm, krowəx ʕal u səsyayḏe, gədqoṭəʕ i ʕambiqayo ḥamšaḥṣar droʕe ʕəl mann arbʕi droʕe.
096. W gəzzeyo, kəzze u xabro lu ḥakəm: "Ašər, kaṯi ḥa ġazablebuyi, hawxa yo."
097. Hule i barṯo, lawo ste mṭole, masalmole si kačke.
098. Koṯən a tre aḥunonayḏe, ʕaṣriye kosoyəm ḥšamto, heš lo malḥaqle, lo bašilo, kəmḥayḏ̣ər i ḥšamtaṯṯe, kəxli.
099. Komər: "Gali aḥunoni, mə səmxu?" (Šabo: tayimo? Besim: Lo, lo, məǧġəl!). "Gali aḥunoni, mə səmxu?"
100. Kəmmi: "De məṯ" — ḥašša me d košəmʕi — "kalbo abre du kalbo!" W maḥti aʕle.
101. "Ašər, aṯi ḥa ġazablebuyi, məblole."
102. Omər: "Gali aḥunoni, ašər eli mṭeli a tlaṯ."
103. Kogəḥki aʕle, komqašmri ebe: "Aydarbo elux mṭelux a tlaṯ?"
104. Komər: "Ašər, eli mṭeli a tlaṯ. Tloṯo lalye azze qm u qawro d babi, qṭili a tloṯo rawixe, ḥa, ḥeworo u səsyayḏe, ḥa komo, ḥa semoqo wa. Ašər qṭilili w ono no d mṭeli."
105. Əmmi: "Hakka šrolo yo, d mṭat a tlaṯ kačkat, a tloṯo səsye b iḏayye, ašər, šxwa elux mṭilux." — "E", — omər, — "hul ṣafro!"
106. Damixi u lalyawo. Ṣafro qayimi šavaqqe, səmle u qroṭnaṯṯe, maqraṭṭe omər: "De nfaqu ʕal u nigoro, kazze, gəmṭenənne, kul ḥa gdobeno u ḥafṣoro b iḏayye."
107. Kəzze u kurrəko ste komər: "Yade!" Kəmmo: "Ha!" Komər: "Arfi as səsyayḏan!" Komaqarṭi hənnək ste w qroṭnaṯṯe komarfən as səsye.
108. Kobe u səsyo komo b iḏa di naʕəmto u ḥeworo b iḏa di rabṯo w semoqo b iḏa di nave, koməḥyo i rabṯo b qamuṯayye, i ḥreto bəṯra, i ḥreto bəṯr a tre. Kḥayri, kəmmi: "Ašər, more da tloṯo səsyani yo!"
109. Koṭore i naʕəmto l ruḥe, koməhri at tarte rabe hənnək ʕal ruḥayye. Ko hiye ləgmohər diḏe, kofoyəš, kəzzehən lu faf w nečir, lu ṣaydaṯṯe.
110. Yawmo may yawme d aloho koṯən, kale ḥa kačalok, kit tarte mene b daqne. Kətle ǧwanike giri w čapal pise.
111. Komər: "Ašər, d ṣayditəlli, gədsomno as səsyaṯxu more w gədxodamnənne w gdobeno lappe d tawno l diḏi ste ʕam dəṯxu."
112. A tre aḥunone rabe əmmi: "Ašər, ṭrower. Gṣaydinale greʕo sidan. Ṭro som as səsyayḏan, xodamme m ḥlofux!"
113. Komər: "Lo, aḥuno! Gtowelan sarešan mano, l mən lazəm yo?"
114. Xabro mine w ḥa mənne əmmi: "Ašər, ṭrowe xodumo sidan! Xodəm as səsyayḏan!" Faš sətte.
115. Faš əšto yarḥe sətte u qaṣano, kosom i ǧwanyayḏe more lawġul ba sʕore w bu tawno.
116. Hawyo w mʕadlo. I ǧwanyayḏe mu baḥar yo.
117. Hene kəzzehən lu ṣaudo w ḥa yawmo kəzzehən, komoy l droʕa di nxirayto du naʕimo w ya alla w ya xude marwaxla bəṯre ruḥe w kəzze foyər.
118. Aḥ ḥoṯoṯe komoḥən ʕal ruḥayye, kəmdayšni lu baxyo w kogərši ṣaʕrayye, moḥən ʕal ṣadrayye. Koṯən mu ṣaydo a tloṯo: "Mən mqawəm?" Kəmmi: "Ašər, lu kačalokawo mbele ḥoṯayna!" — "Lo kowe?" — "Bele!"
119. U naʕimo komḥaləq bəṯr nxirayto komər: "Ava latli kloyo sədxu. W məlli: "Lə kṣodne." Əmmutu: "Gṣaydinale greʕo se ruḥan.""
120. Mḥalaqle ʕal u darbo hakka saʕaye w hakka tarte w hakka tlaṯ mhalaxle u qaṣano, komhaləx, hawi lalyo aʕle.
121. Mhalaxle, hawi imomo, hawi falge d yawmo, maṭi l mʕarṯo, koḥor, kala i ḥoṯayḏe i rabṯo bi mʕarṯayo.
122. Konəfqo l qamuṯe, nəšqole: "Ġalabe b xer aḥuno! Mən mqawəm? Mə lə mqawəm?" Omər: "Ašər, ḥal w masale diḏan, ha hawxa, ha haṯi paṯi."
123. "Agər d malata kato! Hawo Kose Dumu yo, kətle ǧwaniye mu baḥar, kofayro taḥte. Bala sabab mḥalaqlux bəṯre.
124. Edi ktaw lawġul, ha waxta d oṯe u šer mu raf w nečir.
125. Haha qoṭelux, l oḏaʕlux xayifo. Tlay ruḥux!"
126. Aṯi u šer mu raf w nečir, mʕangər b feme du tarʕo omər: "Xayifo, ḥurma! Koṯe bəhn, reḥe du ənsan me lawġul, amalli, be man yo!"
127. Mdayšalla lu baxyo. Əmmo: "Lo ḥoṯo m diḏi, lo aḥuno m diḏi, lo more m diḏi, haw komaǧre minux oṯe, mṭeluxli larke."
128. "E", — omər, — "ašər, towe ahunax u naʕimo, baxto yo ele l alo, towən ar rabe, gqoṭannanne!"
129. Əmmo: "Ašər, u naʕimo yo." — "U naʕimo yo? Ṭro nofəq!"
130. Nafəq, azzehən l foṯe d ḥḏoḏe, nšəqqe ḥḏoḏe: "Ha, aḥuno, mə mərad? Mə maqṣad aṯət?"
131. Omər: "Ašər, aḥuno, aṯino, kəmmi, Kose Dumu yo, ntəšle i nxiraytayḏe."
132. Komər: "Agər d mala baveta kato!
133. Ono u šer d aloho no. I kelike, d koṯe, d kətyo rawixo ʕal i ǧwanyayo kofayro bayn li arʕo w li šmayo.
134. Koṭomno ʕayni, ṭomanno ruḥi bayn at turaškat, komanno: "Xudewo d ʕayne lo midoqo aʕli, le gdoṯe, qoṭeli!
135. Qay ma an niše mi arʕo qšiʕi? Ṭlablux ḥreto, bas mḥalqat bəṯre saġ, lə gdəʕrat!"
136. Omər: "Oo ašər, lə gdoʕanno me bəṯr i nxiraytayḏi!"
137. "Elo lə gdəʕrat!" Omər: "E." Omər: "Alo, ono taqa latli."
138. Faš u lalyawo bu qadər w bi maʕrifa sətte w ṣafro maqraṭle: "De, ya aḥuno! Kale u darbano, gəmbannux hul lu ḥududayḏi w du Dewe Ṣora, izux bəṯre! Ḥoṯux di nave tamo yo."
139. "E", — omər, — "baš!" Mḥalaqle b qamuṯe, mbele omər: "Veǧare, hano u ḥududayḏi w diḏe yo, mḥaləq bu šwilano da!
140. Gəzzux se ḥoṯux di nave.
141. Balki hiye taqa howele, ono taqa latlile."
142. Kəzzeyo side, si ḥoṯo, kəṯyo l qamuṯe, nəšqo foṯe ġalae: "Ya aḥuno! Ġalabe b xer aṯət, mərad w maqṣad diḏux flan behvan?"
143. Komaʕabrole, ṣaydole qadər w maʕrif w əkram.
144. "Ašər, ḥal w masale diḏi w d Kose Dumu haṯe paṯe: ntəšle i nxiraytayḏi."
145. "E, baš yo! Hul d oṯe Dewe Ṣor."
146. Lu kurrəko tlele ruḥe, aṯi Dewe Ṣor, mʕangər (+det) omər: "Ya ḥurma, amalli! Koṯe reḥe du ənsan me lawġul. Man aṯi sidax?"
147. Əmmo: "Ašər, aṯi aḥuni u naʕimo." — "E", — omər, — "ʕal ʕayni w d babi aṯi aḥunax u naʕimo. Mqadam!"
148. Koṯe nəšqi ḥḏoḏe: "Ya aḥuno, ġalabe b xer aṯət! U mərad, u maqṣadayḏux mən yo?" Bu qadər w bi maʕrifa, d koṣoyadle, omər: "Ašər, Kose Dumu ntəšle i nxiraytayḏi."
149. "Hey agər d malata kato! Qay ma an niše qšiʕi mi arʕo?
150. Mṭaylux ḥreto, abnoṯe dab babe zaḥf ne!
151. Mətyaqnat, d əzzux, saġ lə gdəʕrat. Ala taqa latlile eli!"
152. Faš u lalyawo side bu qadər w bi maʕrifa, ṣədlele qadər w əkram ġalabe.
153. Nahər aʕlayye, maqraṭṭe, soyam w lo səmle, ʕaǧəz mine.
154. "Ya aḥuno, l əzzux!" Omər: "Gəzzino." Mḥalaqle b qamuṯe, aṯi, mṭele omər: "Veǧare, gəzzux se Ṭayre Simər. Ṭayre Simər, d lo somlux čara, aḥna čara layban sayminalux."
155. Mḥalaqle ʕal u darbo, azze si ḥoṯo naʕəmto, aṯyo l qamuṯe, nšəqla u aḥuno, ṣədlale qadər w əkram ġalabe.
156. "Ya aḥuno ġalabe, b xer aṯət, u mərad, u maqṣadayḏux mən yo?" Omər: "Ašər, Kose Dumu ntəšle i nxiraytayḏi." — "Hey agər d malabaveta kato! De itaw!"
157. Yatu u kurrərko, Ṭayre Simər mu raf w nečir omər: "Ya ḥurma, amalli, ma kit sidan?" Əmmo: "Ašər, aḥuni u naʕimo." — "E", — omər, — "ʕal ʕayni w d babi aṯi!" Səmlele qadər w əkram ġalabe.
158. Faš u lalyawo side, ṣafro qayimi omər: "Ya aḥuno", — omər, — "mən yo?" Omər: "Mə kəbʕatlux?" Omər: "Ašər, Kose Dumu ntəšle i nxiraytayḏi." Omər: "Ya aḥuno! D saymat b diḏi, d šəmʕat mini, abnoṯe dab babe lə qšiʕi, gmakraxnux, ayko d əbʕat, mṭaylux ḥḏo!
159. Ašər, latli oli ste taqa l Kose Dumu. Bale, d qoṭelux, kibi somnux saġ, aloho ksomlux saġ, bəṯr ono kibi somnux saġ.
160. Naqla dat tarte gədmoqaḏlux edi ha!"
161. Omər: "Ašər, gəmḥalaqno bəṯr i nxiraytayḏi." — "E", — omər, — "gəmḥalqat, izux!"
162. Maḥwelele u darbo omər: "Harke gəzzux. ʕBar li walayayḏe! Ašər i daʕwayḏe ʕal i arʕo yo."
163. Mḥalaqle lu kurrəko ʕal u darbo, maṭi l walaye. Koḥor, dəmadəm di dahole, di zurnaye, məštuṯo yo!
164. Omər: "Ašər, ono, u səsyayḏi l ayko d azze, ktoweno u ḏ̣ayfo du baytawo."
165. Marfele u hafṣoro du səsyo ʕal qḏole w mhalaxle lu səsyo bayn i walaye, maṭi l feme d tarʕo d ḥurma armalto.
166. Lo wert kətla, lo mede: "E, šlomo aʕlax!" — "Ahla w sahla ʕal aʕ ʕayne!" — "E, lə kḥowət aḏ̣ ḏ̣ayfe?" Əmmo: "Aḏ̣ ḏ̣ayfe ḏ̣ayfe d aloho ne, lawo ʕal ʕayni, ʕal riši tux, ʕbar!"
167. ʕAbər u kurrəko. Hulela kallawat li pire: "Mṭaylan ǧule, mṭaylan muklo, mṭay tawno w sʕore lu səsyayḏi!"
168. Axər i pire, məqqa dukano d məṭyola, gəmʕarṭo ʕurṭiṯo tarte maʕ ʕašqat dak kallawat, həngi mlele kəstoṯa.
169. "E, yade pire, mə daʕwo yo, mə məštuṯo yo bi walayayaṯe?" Əmmo: "Hou kurem aloho d maḥraw bayte d Kose Dumu, azze, ntəšle i aṯto d Mirza Mḥamma w aṯi.
170. Ašər, maḥatle i məštuṯayḏe ʕal i arʕo, li kačka mdaywalla b ruḥa, lə kṭəryo, lo noše mqadamla w abadan mdaywalla b ruḥa.
171. Kale fənǧan d žahr b iḏa, ʕal i maṣa sida, u qalamtarašayḏa b iḏe, i kelike d bu zor məhrila, gədqəṭlo ruḥa w šətyo u samawo."
172. "E", — omər, — "ašər, yade, minax komətle, m aloho lə kmətle, Mirza Mḥamma ono no.
173. De yade pire, mədlax kallawat, izax, taylax čarčaf w taylan ṣəṭlo d masto d qaṭiro w tax!"
174. Alo i pire azza, mṭela ṣəṭlo d qaṭiro, mṭela čarčaf.
175. "Yade pire, mlaylax ṭaṣe d masto!"
176. Mlela i ṭaṣe masto w maḥatle i ʕisaqṯayḏi baynoṯa. Omər: "De, izax, hawlayo!
177. Gədəmmolax xabre, lə kḥəwyolax, amar: "Bi ḥaṣra, d kətwayt eba, mdaywnat me quma, gmaydat li ṭaṣe du masto m iḏi w gdəʕrono!" Əmmo: "E, baš yo." — "Gmaydola m iḏax."
178. Kəzzayo i pire, kəmmole l Kose Dumu: "D obat daṣṭər diḏi, d əzzi tarte kore si ḥurmaṯe, d lo saymalla hašt bu šloḥo d qarʕi!"
179. "E, yade pire, koṯat b ker?" Əmmo: "Uuh, az diyatama! Ono səḥərdar no!
180. Mazarqono harke w bu ṭuro d Šigur u gelo gnošəf mam mazruqayḏi.
181. Qay xayalat kosaymat? Aʕli bi šək hat?" — "Yade pire, daṣṭər diḏax yo!"
182. I pire mḥela raġla b tarʕe d ṭiza, ya alla ya xude azzayo raq raq mḥela bu tarʕo di darga. "Ha, man yo hawo?"
183. Əmmo: "Kačam, ono no. Ono ḥurma no. Mu haǧ kəṯyono, aḥ ḥawronayḏi azzehən lab botani, koxele kul ḥa gaze d laḥmo, šotənne maye. Məṯnoḥi w gəzzano disa ʕal darbayna!"
184. Əmmo: "Pire me tamo peda oṯat, maḥtat raġlo ʕal raġlo, gmaydallax, gsaymallax tre falqe w gəmḥalqallax bu quṣro da.
185. Haya be ʕarḏ̣, d kit minak sehrake, dʕar!"
186. Əmmo: "Aʕʕau kačam! Bi ḥaṣra, d kətwayt eba w d mdaywnat me quma, gdoṯat, maydatli ṭaṣe du qaṭirano m iḏi w gdəʕrono."
187. Qayəm əmmo: "Itax, yade, itax! Ax xabre, d məllilax, kulle ṭrowən eli!"
188. Ala azzayo, mədla l droʕa, hula i ṭaṣe b iḏa, čfixola bi arʕo, ḥəlla, ḥzela ʕisaqṯo, mkafrola: "D man yo haṯe?"
189. "E", — əmmo, — "kal kəḏʕatla." Əmmo: "Mora di ʕisaqṯo sidax yo?" Əmmo: "E". Əmmo: "Amalle, səmlux ḥal, ha waxta d qəṭlono ruḥi!"
190. Aṯyo, məllale l Kose Dumu: "Az diya tama! D naqla ḥreto d əzzi, gsaymalla ḥašt."
191. Maḥatle iḏe b kəste, ele ste hulela saḥto d kallat.
192. Baʕ de i pire maʕ ʕašqat kəmʕarṭo.
193. ʕUrṭoṯe haw kokolən bi pire, həngi d koṯela kef.
194. Aṯyo əmmo: "Səmlux čara!"
195. Omər: "Izax, amalla: "Ṭro nəfqi i məštuṯo mi walaye, qunaġ d saʕaye w ṭroṯən w obo əzən du mahrayḏa, gdoṯeno, notašna."
196. Kəṯyo kəmmola: "Amar, ṭro nəfqo i məštuṯo mi walaye, qunaġ d saʕaye, w gdoṯe, gmobelax."
197. Kəṯyo kəmmo: "Ya Kose Dumu! I kačke kəmmo: "Ṭro mofəq u ʕamo mi walaye qunaġ d saʕaye w hiye i məštuṯo somla tamo.
198. Me d kamilo i saʕaye, huli u əzən du mahrayḏi, ṭro mohalli!"
199. "E", — komər, — "hayhay!" Kosom amr w konəfqi.
200. Hiye kəzze, moyəd li kačka w notašla w ya alla w ya xude kəmlo i saʕayaṯṯe, koṯən lo kačke w lo mede! Komər korowəx ʕal i ǧwaniyayḏe, kofor, kəzze maḥət b qamuṯe.
201. Koṯe komər: "Mirza Mḥamma!" Komər: "He!" Komər: "Qay l aloho šqile m emux w me babux! Ašər gədqoṭannux! Flan kas!" Komodle me ʕal ḥaṣe du səsyo w veǧare i ǧwaniye kəmʕalyole.
202. Naqla komarfele, kowe mo pižat.
203. U səsyayḏe komahzəm, koṯe se Ṭayre Simər. Koṯe l side w kəmdayšən u ḥaywanano lu baxyo.
204. Koṯe Ṭayre Simər mu raf w nečirayḏe, koḥor: kal komdayšən lu baxyo.
205. U səsyo lu baxyo w i kačke kobəxyo.
206. "E", — komər, — "lo məllilax, gqoṭele? Oḏaʕwayno, gədqoṭele."
207. Koṯe, kəmṭele lu bayto w kəmdarmən i lašayḏe w komoḥe darmono qum nḥire, komanəḥle.
208. Komər: "Aʕʕaw maqəmluxli mi šamṯo!" Komər: "Ḥaru dyar l Kose Dumu qṭilelux, kəmmət, maqəmlux mi šamṯo!"
209. Kofoš u lalyawo side bu qadər w bi maʕrifa w bu əkram. Ṣafro komər: "Əlla bəlla gəzzi."
210. "Ya flan kas! Gədmakraxnux i arʕo kula, gəmṭenux ḥḏo. Arfi femo me ruḥux, gədqoṭelux, annaqla gmoqaḏlux w gədsomlux qaṭmo w gmarfelux qm i hawa."
211. Omər: "Əmkaniye layt, gəzzi." Omər: "Lo gəzzux!" Omər: "E." Omər: "Assəḥ?" Omər: "Assəḥ."
212. "Amanat w qəyamat, šayal ʕal u ʕaṣl di ǧwaniyayḏe! Mu baḥar yo.
213. D lo məfqat ḥḏo mu baḥar, hat, čara latlux l Kose Dumu.
214. Malxat yarḥo w hiye b saʕaye gdoṯe l qamuṯux." Omər: "Baš yo."
215. U kurrəko disa aṯi si pirayḏe. "Ha kurem, lə qṭilelux?" Omər: "Yade, qṭileli l aloho, manəḥleli.
216. Yade pire, u ʕaṣl di ǧwaniyayḏe mu baḥar yo. Ma aydarbo somno, ṣodno i ḥḏo?" Əmmo: "Kuremən nfal bayn i walaye, kit əxtyar bi walaye, gədmaširi aʕlux."
217. Nafəl bayn i walaye, ḥzele, kmo əxtyar, d səmme ḥamši šawʕi tmoni əšne.
218. "Malava u ʕaṣl di ǧwaniye d Kose Dumu mu baḥar yo, ayko kowela, b mə miʕad di šato kowela?"
219. Əmmi: "Ya flan kas! Kowela masala bu rabəʕ bu yarḥo d nisən, gdəṯyo lu baž.
220. Gəmḥalqo u saxlayḏa. Kətla dewo gurək, gdoṯe. U dewawo gdoxəl u saxlayḏa.
221. Hakka ayna d ḥoḏ̣ər tamo w d mḥame u saxlayḏa mu dewawo, d qoṭele, u məradayḏe gədsaymole w lo tənna."
222. Qam u kurrəko veǧare nṭəlle u yarḥayḏe, nṭəlle u yarḥayḏe, aṯi u yarḥo d nisən l riše du kurrəko, yawmiya i dukṯo d madəllalle, səmle ṭanəke w kəzze yotu eba hul ʕaṣriye.
223. Yawmo may yawme d aloho ḥəlle, am maye labiṭi.
224. Aydarbo am maye labiṭi, naqla nafəq, qarʕa di səsto. Nafəq qarʕa di səsto, nafiqo lu baž.
225. Nafiqo lu baž, b aydarbo hawila bu baž, heš lə lṭəʕla u saxlayḏa, u dewayḏa yarəxle, d oxəl u saxlayḏa.
226. Omər nafilo, ṭrela mine, xəd kətwa. Qam azzeyo, qṭile u dewo lu zʕurawo, nafiqo i səsto, ḥəlla: kal koqṭil u dewo.
227. Nafiqo i səsto, aṯyo, lṭəʕla u saxlayḏa.
228. Əmmo: "Flan kas, be mən nošo hat? Bu soz d aloho u mərad, d aṯət ebe, gsaymalle ʕiš."
229. Konofəq u kurrəko, kəmmo: "U mərad u maqṣadayḏux mən yo?" Komər: "Ašər, u mərad, u maqṣadayḏi: Kose Dumu ntəšle i nxiraytayḏi.
230. Məbloli naqla, qṭileli w ašər Ṭayre Simər l aloho w bəṯr ele manəḥleli w kaṯino u mərad, u maqṣadayḏi: kobaʕno, d mobanni i nxiraytayḏi."
231. "E", — əmmo, — "ʕal aʕ ʕayne! Ašər Kose Dumu i ǧwaniyayḏe, i barṯayḏi yo, de", — əmmo, — "mədlux tlaṯ mene mu biži d qḏoli, i kelike d sniqat, štay ǧġara, ḥat manṯo mənne aʕla, ono ḥaḏ̣ərto no sidux. Lo ḥarulux! Arfili!"
232. Marfele, šləḥle tlaṯ mene mu biži d qḏola, maḥtile b kəste w aṯi.
233. Aṯi si pire omər: "Yade pire, izax si kačke!"
234. Əmmo: "Ho, kurem, gqoṭelux disa, lawo lo məstahlat." Omər: "Izax!" Azzayo əmmo: "Amalle, ṭro korəx tloṯo dawre, i govandayḏe l ḥeḏar i walaye, ṭr oṯe mohalli."
235. Hula u əzən du mahrayḏa, aydarbo azzayo.
236. Azze, mədle l droʕa di kačke w aṯi, marawxole bəṯre ruḥe, nafəq mi walaye, maqḏaḥlele ǧġara, maḥatle manṯo m di səsto.
237. I səsto w i ǧwanikayḏa quma, aṯən l side w rawəx ʕal i səsto, hedi komhalxo.
238. "Ya flan kas, vega gmoṭelan!" Əmmo: "Ṭro moṭelan, mə ḥarulux mine? I ǧwaniyayḏi b čučke yo, layba d malxo, ṭro moṭelan!"
239. Mhalaxxe hakka məqdar d saʕaye zəd, aṯi Kose Dumu, koḥoyər, ko disa ntəšle i aṯto! Mḥalaqle bəṯre, aṯi l qamuṯe.
240. Komalla li səsto komalla: "Lo! Aṯi l qamuṯi!" Kəmmo: "Ġamo layt lo zayʕat!"
241. Mqadamlala xəd marke l fema di darga. Li emo di ǧwaniye d Kose Dumu mʕayaṭla aʕla əmmo: "Haya dele, d kit minax!
242. Aʕleye w ḥaleqe me ʕal ḥaṣe d ruḥax w tax sidi!"
243. W me d šamiʕo i barṯo, yaʕni u farxo di səsto, maʕlela me ḥaṣa w ḥwəṭla bi arʕo w azza si emo.
244. W məlla li emo l Mirza Mḥamma: "Annaqla rwax hat aʕli w i nxiraytayḏux ṭro rawxo ʕal u farxayḏi!" W darḥal rawixi w azzən bu baḥar.
245. W bəṯr maṭən l si ḥoṯo d Mirza Mḥamma, hayo, d kətwa se Ṭayre Simər, w ġalabe fṣiḥo i ḥoṯo, d amṭele i nxiraytayḏe.
246. W qayimi, səmme məštuṯo šawʕo yawmo w šawʕo lalye w mḥirənne ʕal ḥḏode w ḥzalle xer m ḥḏoḏe...
247. W tə žmira xwaš!

======
Ritter: 068. Gun_Kf Gespraech mid dem Staatspraesidenten Ǧemal Gursel.txt
001. (Besəm:) Šlomo aʕlayxu, abuna!
002. (Der Pfarrer:) B šayno w b šlomo!
003. Aydarbo hatu?
004. Aloho mnaṭallux!
005. Duwetu saġ, aloho madəmxu b rišayna! Šamiʕina bi šabṯo, d fayət, aṯi u rišo di dawlayḏan d Tərkiya Ǧamal Gursal l Omid, yaʕni l Dyarbakər, w məǧġalxu aʕme. Hal kəbʕina šəmʕina i ǧġaliye, d məǧġalxu aʕme.
006. (Der Pfarrer:) Naʕam! Aṯi u rišo di ḥkumayḏan Ǧamal Gursal. Ḥaqiqatan ġalabe abəʕno d əzzino li zyarayḏe. Səmlile talafon lu ali b ʕaṣriye. Komanno: "Ǧamal Gursal gdoṯe larke, l Dyarbakər. M iḏe d kətno ono ste rišo di ǧamaʕa das Səryoye, kuhno di ǧamaʕa das Səryoye, e kobaʕno d məǧġənno aʕme, ḥatta d mawḏaʕne ʕal i waḏ̣ʕiyayḏan das Səryoye."
007. Məlleli: "Adlalyo lo fašlan əmkaniye, d qədrat ḥozatle, m iḏe d as saʕatayḏe, d kətne malye. Ramḥəl d aloho ṣobe, gmətfakanno bu šuġlano."
(Besim:) naʕam.
008. (Der Pfarrer:) yawme d tloṯo me ṣafro i saʕa ba tmone səmli talafon lu qolordu qumandani. Məlli, balki u ali gṭoʕe, i rəǧaṯe, d simoli mine, lə mkamela. (Besim:) Naʕam.
009. (Pfarrer:) W u qolordu qumandani kayəs šafər bu šuġlano ktowe, məṣʕoyo.
010. U qolordu qumandani ste azzile lu stəqbalayḏe.
011. Səmlan talafon lu amər subayi. (Besim:) Naʕam.
012. (Pfarrer:) Amər subayi hule i kunyayḏi lu qurmay baṣqani w huwwalli talafon, mərre: "Tṛ oṯe lu orduʔavi, bu orduʔavi tamo ḥoze u yawar d Ǧamal Garsal, u yawar gmaʕballe gab u paša, gməǧġoli ʕam ḥḏoḏe."
013. Kətwo gabi yatiwo Saʕid Bigun. Hiye ste mi ǧamaʕayḏan das Səryoye yo w b Məḏyaḏ makinəst yo. Hiye ste gabi yatiwo wa bi saʕayayo. Qayəmno, lwəšli ǧuli w ono w Saʕid a tretayna azzano mhalxone. Hul d maṭina lu orduʔavi.
014. U waqt d azzan, ḥzelan niše w gawre w naʕime w ʕaskar w ənzəbaṭ, polisin w qumandanin, w makayən ġalabe b feme du tarʕo di nəzamiye.
015. Tamo u ṣabrayḏi qṭiʕ w məlli: "Haw kətlan əmkaniye d qodanno ḥozeno u dawlatraysi. (Besim:) naʕam.
016. (Pfarrer:) ʕam haṯe kula l aloho hawxa ṣbele: nafəq u yawar.
017. Nafəq lu tarʕo di nəzamiye w azzino, mqadamlile šlomo w məllile: "Klozəm bi waṣṭayḏux d məǧġənno ʕam u rišo di ḥkumayḏan, d aṯi, hule šaraf li mamlakayḏan, li walayayḏan.
018. Ṭləble mini i kunyayḏi, qart. Hulile qart diḏi, maʕballe l gabe w bəṯr, b ḥamməš daqayəq, aṯi, qreleli omər: "Tux! Kmaqbelux."
019. Azzino, ʕabərno li durto du orduʔavi. Kulle aṣ ṣubayiye tamo qime, u ali, amniyat mudiri, arkan di ḥkume, haman, haman, kulle tamo wayne. (Besəm): naʕam.
020. (Pfarrer:) awwalna d ḥzeleli lu rišo di ḥkumayḏan Sayən Ǧamal Gursal qayəm m ʕal u kursiyayḏe w možadle iḏe di yamino laf eli omər: "Hož galdin, sayən ʕaziz Be!"
021. M iḏe d kətwa əšmi bu qartayḏi kṯiwo, aḏəʕ ṭabiʕi əšmi. (Besəm:) ṭabʕan!
022. (Pfarrer:) huleli kurəsyo mqabəl diḏe. Ono w hiye yatiwina, i foṯo bi foṯo, w b foṯo gaḥaxto fəgʕo šafiro stəqbal, šafiro maqbeleli.
023. Səmle u suʔalano mini. Hiye b tərki ǧġil, faqat ono səryoyo gdomanne. (Besəm:) naʕam. (Pfarrer:) məlleli omər: "Hatu səryan qadəm hatu, Səryoye qaḏmoye hatu?" Məllile: "Naʕam, aḥna Səryoye qaḏmoye aḥna. W ono u qašo di ʕito di Maryam Ana b Dyarbakər. U qašišo di ǧamaʕa da Səryoye no."
024. Məlle: "Ġalabe fṣəḥno bi meṯaytayḏux. Aḥna fawqalʕadat krəḥmina as Səryoye, mu sabab d kətyo u tarəxaṯṯe gabayna naḏ̣ifo w as Səryoye daʔima b šrolo w bi triṣuṯo komhalxi aʕmayna.
025. Ḥatta ono waxt d kətwayno bu maktab, kətwa tre yolufe səryoye, aʕmi qorənwa. Bas uʕdo əšmayye lo koḏaʕno, mən yo, haw koṯe l boli, me zabno raḥuqo wa."
026. ʕAm haṯe ono ste hawino mamnun.
027. Məlleli: "Kətxu harke ʕito dukṯo di ṣluṯo?" Mərli: "Naʕam! Kətlan ʕito dukṯo di ṣluṯo, d kətyo ʕatəqto."
028. Məllile: "I ʕitayḏan, u tarixayḏa, bu doro tliṯoyo ʕamiro. D mar Romaliye, d mar Rumoye fayišo elan.
029. Yaʕni hani alfo w šeṯmo əšne d ʕamiro i ʕitayḏan.
030. Kosomno zan, d i ʕito w u sur d Dyarbakər ʕam ḥḏoḏe ʕamiri.
031. M iḏe d bu tarix d Lubnan kəmqayəd komər: aʕ ʕitoṯe, d kətne b Mazopotamiya, d kətne b Beṯ Nahrin, kulle mu ṭaraf d Helane i malkṯo ʕamiri.
032. Ayna d kətne ʕal əšme d Maryam Yoldaṯ Aloho, l Helane i malkṯo maʕamrila.
033. W dat tarte lašan u tarixano, d tobat gabayna, adyawma u aṯar dar Romaliye bi ʕitayḏan mawǧud yo.
034. Riše daʕ ʕamuḏe heš i ṣanʕa, u šuġlo dar Romaliye yo.
035. Maṯe kəḏʕina, d kətyo i ʕitaṯe d bu doro da tloṯo ʕamərto.
036. W xd i ʕmara di ʕitaṯe kito b Məḏyaḏ w baq qəryawoṯe d ḥeḏor Mədyaḏ, xd i ʕito d Kfarze, d kətyo bu ṭuro d Məḏyaḏ, xd i ʕito d Ṣaləḥ, xəd Mor Abrohom w Mor Hobil d Məḏyaḏ, w xd i ʕito d Ndaṯaloho d Ḥaḥ w xəd Mor Gabriyel w xd i ʕito d Ḥapsəs, aʕ ʕitoṯo, d kətne hawxa d kulle fayiši mu zaman dab Bəzansiye w dar Rumoye, i ṣənʕaṯṯe, u naqšaṯṯe kəmṭabəq ḥḏoḏe w bi ḥarayto ste u tarix kəmṯabatte."
037. Bəṯr maṯe lu rišo di dawlayḏan Ǧamal Gursal məlleli omər: "Kmo bote, kətlux ǧamaʕa harke?" Məllile: "Aloho mozəd i ḥkume w aloho mozəd i ǧamaʕayḏan!
038. I ǧamaʕayḏan harke d maṯe bote yo, yaʕni tarte mo bote."
039. Məlle: "B dkoṯo ḥrene latlux?" Məlli: "Kito faqat, latno ono u rišaṯṯe. Kətter rišo. Kətlan l kulan ḥa rišo."
040. Məlleli: "Man yo?" Məlli: "Aloho obelux, ṣəḥḥa elux, kətlan məṭropoliṭo Yuḥanun Dolabani b Mərde, hiye u rišo d kulan yo. W ono qašo taḥt u fuqdonayḏe, bi ʕitaṯe koxodamno.
041. Kito b Mərde maṯe w ḥamši bote, balki d howən tloṯmo bote səryoye. W kito b Məḏyaḏ w ḥeḏor Məḏyaḏ tre alfo bote səryoye w kito b Alaziġ əštaḥṣar bote səryoye w kito b Malatya ḥamšaḥṣar bote səryoye w kito b Adiyaman ḥamšo tmoni bote səryoye. Kito bi Skandarun ʕaṣro bote səryoye, kito b Anqara ʕəsri bote səryoye w kito b Ṣṭambəl tlaṯmo bote səryoye."
042. Ema d məllile u ʕadadano dəṯṯe, u mənyonano dəṯṯe, fawqalʕadat hawi mamnun. W ġalabe fṣiḥ w məlle: "Aloho mozadxu!"
043. ʕAm haṯe ono ste mqadamlile tawdiṯo w məlli: "Kulle daʕoye laḥ ḥayayḏux ne!"
044. Məlleli: "An naʕimaṯxu kəzzehən lam madaršoṯo di ḥkume, lam maketəb?"
045. Məlli: "Naʕam! Ksaymi bila əstisna kulle kəzzehən, kqorən bam maketəb tərki. W ḥatta i ṣluṯayḏan bila bi ʕito, tərki kəmṣalinala." Ġalabe fṣiḥ, hawi mamnun.
046. ʕAm haṯe kulla məlleli omər: "A šlomayḏi w i ḥubayḏi mqadema l məṭropoliṭ Ḥanna afandi Dolabono w xaṣṣatan hat ste bu waxt di ṣluṯo kobaʕno, d i ḥubayḏi w a šlomayḏi d mabəlġatte li ǧamaʕayḏux!"
047. Məlleli: "Kətlux səqənti mede? Kətlux raǧa mede? Kətlux mamro d əmmat?" Məlli: "Lo! Bas kətli ḥḏo məlṯo d omannux." Məlleli: "Mar!"
048. Məlli: "I raǧa, d kosomno minux: kobaʕno: i məlṯo, i štaġaliye, d kəmmilan "gawur", haṯe d tolatla m aʕlayna."
049. Omər: "Ono asasan ʕal haṯe daʔiman kul yawmo bu radyo baġ ġastat daʔim kməǧġənno, komanno:
050. "Baynoṯayna frišuṯo lo ko d howe. Kulan Turk na. W kulan tabəʕ du bayraq du Turk na.
051. Səryoyo howe, ṭayo howe, mən d howe, kulan Turk na w ktoleno i məlṯaṯe m aʕlayxu. Hiš lo mətʔaṯrutu!"
052. ʕAm haṯe kula ṭləbli msaʕada mine, omanno kobaʕno, d u waxtayḏux, d kətyo b ṭimo, d lə msaḳanne, d lə mḏ̣ayaʕne, hawli dastur, qoyamno!"
053. Məlleli: "Lo! Lo! Ġalabe fṣəḥno bi maytayḏux, itaw, məǧġolina!"
054. Faqat oḏaʕwayno, d u waxtayḏe ġalabe ʕiqo yo, kobəʕ d əzze lu taftiš daḥ ḥaylawoṯo daʕ ʕasekər, ṭləbli xaṭər mine w nafəqno.
055. ʕAm i nfaqto d nafəqno, ham naqqa ḥreto mədle l iḏe w mədla l iḏe d ḥḏoḏe, hawino fawqalʕadat mamnun mine.
056. W zlam ġalabe makixo w zlam ġalabe mnawro yo. Fawqaʕadat ənsan kamilo, ḥaqiqatan kmaləq, d howe rišo di ḥkume d Tərkiya. Doʕinale!
057. (Besəm:) abuna, ġalabe hawino mamnun mam maʕlumat, d huluxli bi aṯna di ziyara du malkayḏan d Tərkiya. Duwetu saġ b rišayna!

======
Ritter: 069. MḤ_Ḥwo Aḥmad, Naro, Stahlherz und spannelang Ellenbart.txt
001. Kətwa latwa, ṭaw m aloho d bi šmayo latwa.
002. Kətwa malko, kətwayle abro w barṯo.
003. Komər kətwa tuṯo qm u tarʕo du quṣro du malko, kətwayle taxt.
004. A tloṯo yarḥe du qayṭo u taxtayḏe taḥt mu ṭelolo di tuṯo wa.
005. Kito qeno d lagge l ʕəl mene, ʕal i tuṯo, li lagge mfaraxla, kətla tloṯo farxe, kəlle komfarəǧ aʕlayye.
006. Komər yawmo may yawmone d aloho kayula li emaṯṯe, i emaṯṯe mayiṯo, i emo daf farxe.
007. Komər u babaṯṯe ġayəb me ṣafrayto hul ʕaṣriye. Ḥərre laf farxanək, kəmṭele ḥḏo ʕal reše daf farxe, ənnahu mṭelele pire.
008. U ḥakəm kəmfarəǧ ʕal af farxanək.
009. Komər i naqqa d ḥzele, mṭele i ḥurmaṯe, omər: "Ya ḥurma! Hate ḥaṯto aṯət w laybax kərxat w lə kəḏʕat harke i dukṯo. Hate hwalle moro, ono gəzzino, moṭenanne muklo w maye."
010. Əmmo: "Ya ahla w sahla! Ono, ono əbʕowayno u xabrano, d əmmatliyo, amma d əmmono, ono gtuyanne moro w hat izolux, gdəmmat: "Ḥzay, m uʕdo va yaʕni lə ksaymo bu xabrayḏi, izux!"
011. Komər hano i naqqa d qayəm, azzele hiye, d moṭalle u muklo, hiya mədla l farxo manne, mḥelale nəkəl, qṭila, mḥalaqla mi tuṯo. Kəlle u ḥakəm kəmfarəǧ aʕla.
012. Komər i naqqa d qṭila, hiya fayiro, azzala, aṯi u babaṯṯe, mṭelalle muklo, koḥoyər: latyo i emaṯṯe mawǧud.
013. Ḥoyər, lə gmibayən u farxo, kḥoyər taḥt i tiṯo kəle tamo, naḥət ʕal reše du farxo: kəle miṯo.
014. Saləq, baxi aʕle. Ha! Məšwar aṯyo i emaṯṯe.
015. "Xer yo?". Omər: "Walla mayəṯ farxo m diḏi."
016. "E", — əmmo, — "bi twərte d qḏoli! Walla məlli, lə kəzzino, lə kəzzino, lə kəzzino, əmmo haw qadirono ʕal ruḥi.
017. W azzux w lo daʕirat, məlli: "Kafine ne, ḥṭiṯo yo. Qayimono, naḥitono l tamho, ha uʕdo hə hə b qamaytux azzino."
018. Kəle u malko kəmfarəǧ aʕle w koḏəʕ b lišone daṭ ṭayre, kofohəm manne, ənnahu mə kəmmo.
019. "De merəko, iḏa fayəšlan a trani, mrabəllan, baslanne.
020. Ṭrowe hawo l feḥəl l aloho!"
021. Komər u yawmawo azzele, deri yawmo disane hiye bu mazlo, d azzele, hiya mḥalaqla u ḥreno.
022. Aṯi: "Ḥurma, lo məllilax aṯməl omanno: "L əzzalax! W ono kəzzino, koṯeno, hat kazzalax! Koṯən ṭayre nuxroye, kmaydi laf farxayḏan, mḥalqənne, ḥaq latlax aʕli.
023. Awwəl gdəmmatwayli: "Laybi mrabyono naʕime, lo moṭewaynax."
024. L ono bi zoriye mṭelilax?"
025. Əmmo: "Ya merəko, kətlan ḥa, iḏa kan d aloho ṭorele, barbar d ʕaṣro yo.
026. Alḥamdəlla mhaškər u morayḏux w aloho rabo yo, gəmrabina hano, baslanyo."
027. Komər deri yawmo məlle: "Ḥurma! Hat izalax lu muklo, hat swaʕ w mṭay lu farxo w ono baʕden gəzzi oxanno."
028. Komər hiya azzala, xila, mṭela muklo lu farxo w aṯyo.
029. Bu maṯyo d aṯyo hiye ste omər: "D annaqqa kazzi ono, hama marke me ḥeḏər u balad gdoxannoli fako w oṯeno!"
030. Komər i naqqa d hiye azzele, hiya mədla lu farxo, mḥalaqla. Mḥalaqla, qṭila w azzala.
031. Azzala, ha ʕam ṭwoʕe d yawmo daʕər u merəko, aṯi: "Ko yo?"
032. Əmmo: "Walla mən d əmmallux? Aṯən, kətwayli ḥawrone, aṯən, qrallalli, azzino, maṭyanne w azzino, hama azzino l tamho w daʕirono, aṯyono, lo farxo w lo mede ḥəlli, taḥt i tuṯo kəle tamo.
033. U ḥakəm tamo wa, lo maǧreli mene, mnakfono d əzzino. Walla i masale hawxa yo.
034. De merəko, kalan ǧuwan, iḏa d aloho roḏe, m uʕdo w azolo gsaymina qeno w gmoṭina farxe."
035. Liʔannahu laybe d omər "qayyo?", ma mə gdomalla? Af farxe mayiṯi, azzehən.
036. U mede, d fayəš b iḏe, mə gdomalla? Azzehən, azzehən.
037. U ḥakəm kəmfarəǧ aʕlayye, komər: "Waʕd ʕam aloho. D yawmo ǧorela mede li ḥurmayḏi, baḥ ḥayayḏi d lo gowanno."
038. Komər lanək, maḥəttanne qeno ḥaṯo w lədde beʕe w səmme farxe w u ḥakəm kəle u qenano čik bu fəkrayḏe, yawmo d mayiṯo i aṯto, aydarbo gədsoyəm?
039. Aloho raḏ̣i hawxa, kayula li aṯto du malko w mayiṯo.
040. Komər bu mawto d mayiṯo, kətle abro w barṯo mena. U abro u rabo yo. I barṯo i naʕəmto yo.
041. Fayəš šwaʕ əšne w lo gawər. Laʔinnahu b lebe layto d gowər, amma u məǧləs lə kṭore mene.
042. I šato d kamilo a šwaʕ əšnayḏe, u məǧləs əmmi: "Lə kmaqəblina haṯe menux.
043. Aw gyətwat, gmaqiminalan malko b dukṯux w aw gmoṭatlux ḥḏo, ḥatta d əḏʕina, laʔinnahu l ayko kəzzan w oṯina."
044. Omər: "Ono ste gəmwaʕadnanxu, iḏa kan d moṭenoli ḥḏo, d obitu waʕd ʕam aloho, noše d l omər: "Lu ḥakəm kətle abro, walla gmoṭeno ḥḏo, walakən d lo yomituli, lə ggowanno ono."" — "E", — əmmi, — "baṣiṭ yo haṯe."
045. ʕAṣriye layəm u məǧləs w bu qarar du məǧləs kule imalle, d me feme d noše lo nofəq: "Lu ḥakəm kətle abro."
046. U abrayḏe maḥətle bi madrase w maḥətle i odayḏa, bašqa yo.
047. Kowe bi odayḏe, kəzze li madrasayḏe, mi madrase koṯe, kəzze li ġurfayḏe.
048. "E, rḏ̣ayulli ʕal ḥḏo! I wazara i ḥḏo d roḏ̣itu aʕla, d moṭitula, ono maqəbloli."
049. Nafili bu balad, mnaqallalle ḥḏo barṯe d babo, mṭallalleyo.
050. Mṭallalleyo, komər fayišo šato gabe, nošə l aḏəʕ, ənnahu d lu ḥakəm kətle abro.
051. Komər yawmo i aṯto du wazirayḏe, kəzzala l gabe. Kəzza zyara si aṯto du malko, i žġaliye xabro marke, ha marke, ǧġili: "Aydarbo hat? Aydarbo lo?"
052. "Walla mabṣuṭ no w ġalabe mkayafto no, amma wansiye lə kmiwansono.
053. Kətla i yatəmtaṯe, lo kəḏʕo məǧġolo, lo kəmwansoli, me ṣafrayto l ʕaṣriye bayn an naʕime yo."
054. Əmmo: "Lḥamdəlla", — əmmo, — "u kurrəko lo koṯe ǧare l gabax?"
055. Əmmo: "Mən, kurrəko?" — "Lḥamdəlla lu malko kətle abro, xort yo!" Əmmo: "Lu malko kətle abro xort?" Əmmo: "E." Əmmo: "Mə ġamo?"
056. Əmmo: "Hawili šato, šato w falge su malkano. Yawmo lo məlle: "Walla kətli abro w ḥzaye, məš šəkəl yo!"
057. Ṭayyəb ma u abro yo, latyo u abrayḏi? Ṭayyəb ono, u abrayḏe, gəzzino qəṭlalle, gəzzi šənqalle, gəmšadralle l talane, mə gsaymono ono bu abrayḏe?
058. Xəd kətyo u abrayḏe, adyawma hawi diḏi ste.
059. Ṭayyəb", — əmmo, — "hawil šato li barṯo gabi", — əmmo, — "heš ḥzela, ənnahu quzurquṭ məllila?
060. Bas", — əmmo, — "aloho rabo yo. Hakka ʕaṣriye aṯi, de ono nəfqono me ḥaq du malkano!
061. Hano latyo maliye, latyo kallawat mede, d tolalle meni! Laʔinnahu abro yo, ḥatta lalyo d maʕəq lebi, miwansono ebe."
062. Komər ʕaṣriye yatu məǧləs, fayiši li saʕa ḥṣar, haka traḥṣar, hul d mbarbzo i ǧivataṯṯe.
063. Bəṯr me d qayimi, hiye aṯi li odayḏe, mḥele ʕal u tarʕo, lə ftəḥlale u tarʕo.
064. Komər: "Ḥurma, ono no, u malko no, aṯino, flan saʕaye yo, ʕaybo yo!
065. Kələn aḥ ḥurras qm u tarʕo, kmoḥeno lu tarʕo. Ṣafrayto gdəmmi: "U malko fayəš moḥewa ʕal u tarʕo w i malkṯo lo fətḥowayle u tarʕo". ʕAybo yo, eli noše šoməʕ!"
066. Əmmo: "Gtowat tamo." — "Halbat u sababayḏi?" Əmmo: "La u sabab: d kətlux abro hani šato w lə kmaqiratli.
067. Izolux su abrayḏux, dmax!"
068. "Ǧar bar", — əmmo, — "lo kowe, gtowət qm u tarʕo.
069. Aw gmoṭət u abrayḏux aʕmux, gədʕəbrat w aw gtowət tamo qm u tarʕo.
070. Mat tarte zbaṭlux ḥḏo!"
071. Omər: "Waʕd ʕam aloho w aʕmax! Ftaḥli adlalyo u tarʕo, d noše lo ḥozelan, mbahdelan! Ṣafro gmoṭenax u abrayḏi, d ḥozatle, ṭrowe ʕala ṭul gabax annaqqa!"
072. Komər ftəḥlale u tarʕo. ʕAbər u malko lawġul. "Hat m ayko kəḏʕat, kətli abro?
073. "Eh", — əmmo, — "ṭayyəb u abrano u abrayḏux yo. Ṭayyəb latyo u abrayḏi?"
074. "E, bele", — komər, — "xəd kətyo u abrayḏi, u abrayḏax yo ste.
075. E, ṭayyəb", — omər, — "ono u qaṣano mšayelilax? Koḏaʕno, d aṯi l gabax, amma l aṯi l gabax? Ono m ayko koḏaʕno?
076. Ono koməǧġanno mu šuġlo du abrayḏi w diḏax? Walla lazəm u šaʕb məhnene.
077. Ono latli haž, lo koṯe, lo lo koṯe."
078. Əmmo: "Lo!" Əmmo: "Hani hawili šato, šato w falge gabux, heš ʕayni lo naḏ̣iro ʕal u abrayḏux."
079. Omər: "Soz aʕmax, ṣafro ṭoreno, d oṯe, ḥozatle."
080. Komər daməx u lalyawo, ṣafrayto qayəm, azze, məllele lu abro: "Abri!" Komər: "Adyawma gəzzolux, ḥozət emux. Gəzzəx lu stəqbal d emux.
081. Laʔinnahu maqərre — be l ma maqəlle? — lu malko kətle abro. Čara latla, d adyawma d l əzzux, ḥəzyolux!"
082. Kəmmi u abro du malko ste, layəq wa, šafiro wa.
083. Komər səmle kar diḏe, mlele i kəstayḏe lirat, naḥət li dukano das səyyaġ, šqilela šayro li emo, mede mnasəb, w mbelelayo haddiye w azzele.
084. Komər azzele, mḥele lu tarʕo, li ǧeriye ftəḥlale u tarʕo.
085. Komər ʕabər, i naqqa d ʕabər, azze l iḏa di emo, nšəqle iḏa di emo, yatu tamo.
086. Kətle ḥawrone, laʔinnahu bi saʕaye knəṭrile.
087. I saʕa tmone d lo nofəq, bač čaʕ d lo nofəq, haw kəppe kolən li heviyayḏe.
088. Kali li saʕa, bač čaʕ si emo, omər: "Yade, bu əznayḏax kobaʕno, d əzzino w kali gəzzino haka saʕaye, haka tarte ʕam ḥawroni gdoṯeno, gfoyašno gabax, hul d nohər."
089. Əmmo: "Ḥa d reše d babux kəmyono: hate lo kowe, d nəfqat, adyawma mu baytano!"
090. Səmle lo səmle, lə ṭrela d nofəq.
091. Maqlaḏla u tarʕo w mədla lu qliḏo, čəkla b kəsta, mofaqla i ǧeriye larwal. Əmmo: "Izalax!"
092. Əmmo: "Ono mšaraṭli, ono towewa žboni d babux, lo saymowayno babux.
093. Ono i saʕaye qamayto, ḥzelilux ʕal i ḥzaytayḏux, ono səmli babux."
094. "Lo kowe, emi hat, flan bəhvan."
095. Əmmo: "Ono kəmmallux: ono towewa žboyi d babux, lo saymowayno babux.
096. Ono i saʕaye d ḥzelilux, ono əḏʕowayno, d kəttat ənnahu šab ḥalyo hawxa, ono i syamto d səmli babux, bi masalayḏux səmli babux."
097. Səmle lo səmle, lo qadər maxləṣ ruḥe mal lappatayḏa.
098. Komər hedika mḥelela, hul d qadər, w šqile u qliḏo mena, ftəḥle u tarʕo, mahzamle.
099. Komər u tehzimo d mahzamle aṯi heš, kalənne ḥawrone li heviyayḏe.
100. Aydarbo šaʕəṯ? Šaʕəṯ, hama hawi, xu muqro di bəḥto.
101. "Ya aḥuno, xer yo?" Kəmmi: "Hawxa šaʕiṯat hawxa, admo lo fayəš ebux?"
102. Omər: "Mətyaqnitu! Šapəʕno uʕdo, bu nfoqo d nafəqno, ḥzel zəha d kurfe, mḥalaqle ruḥe aʕli w bu tehzimo d mahzamli, haw aḏəʕno aydarbo, ṣxəlli u tarʕo bəṯre ruḥi", — omər, — "ḥzeli, čik bu šuro du baytayḏan."
103. Hawo omər: "Ono aḥunux no, mhaləx! Walla ayko towe uʕdo, gmofaqne, qoṭanne! Flan behvan." Omər: "Aḥuno, aw gmaḥərwina u quṣro kule aw lə knofəq. Ṭrayu mene!"
104. Hano li emo mə səmla? Qayimo, ləšla tre dawqe d laḥmo škava w maḥtila ʕal i xaṣraṯe w haṯe diḏa w damixo ʕal u taxtayḏa.
105. W kale nalnal diḏa me ṣafrayto, hul d oṯe, u malko falge d yawmo l ʕrayto.
106. I naqqa d koqəlbo li xaṣraṯe, u laḥmo škava komətwər, koṯe raqraw diḏe.
107. Hə ap parsuwayḏa, yaʕni twire ne.
108. Aṯi u malko, mḥele lu tarʕo: "Falge d yawmo yo wax di ʕrayto yo!"
109. Məllala li ǧeriye əmmo: "Ṣxar u tarʕo qume!"
110. Ṣxəlla li ǧeriye u tarʕo w kalyo qm u tarʕo.
111. "Ftaḥ u tarʕo!", — əmmo, — "u qliḏo latyo aʕmi, kale ʕam i malkṯo."
112. "Ftaḥli u tarʕo!" Əmmo: "Ma hat l mə gʕəbrat lawġul?
113. Ono, ono lə ḥzeli baḥ ḥayayḏi pire b tre zlame!
114. Amma u zlam kmoṭele tarte pirat.
115. Awwəl da gdəmmatwayli: "Ono gmoṭenax lu abrayḏi" — ḥatta ono d əḏʕowayno, man d saymono!
116. Walla", — əmmo, — "hul d mayṯat, gtowət qm u tarʕo!"
117. La u malko mi lagge koḏəʕ i masale, aydarbo gdəṯyo.
118. Lo kəmtane hiye, koḏəʕ, i masale aydarbo yo.
119. Omər: "Hat ftaḥli u tarʕo! Be aydarbo kəbʕat, soz ʕam aloho w aʕmax, d soyamno bu xabrayḏax. Be aydarbo kroḏ̣ət, hawxa ksoyamno."
120. Komər ftəḥlale u tarʕo: "Mən kəmʔamrat?"
121. Əmmo: "Kəmʔamrono, d qəṭlatle w moṭatli qadaḥ d admo m diḏe, d šətyalle."
122. "Hawxa kəmʔamrat?" Əmmo: "E, hawxa kəmʔamrono."
123. Omər: "Ahla w sahla! Hawli muhla adyawma ste, ṣafro! Laʔinnahu adyawma nafəq, lo koḏaʕno, ayko gmiḥayṣəl (+det). Balki lə mḥayṣannole ʕaṣriye, d oṯe lu bayto. Gədṭoreno aǧ ǧalode zəbṭile šəlḥi qarʕe, moṭəllax qadaḥ d admo m diḏe, štaye."
124. Komər naḥət lu məǧləs, latəm u məǧləs, məlle li wazara omər: "Ya ǧamaʕa", — omər, — "ono u yawmo d gawənno, d maḥətxu u qarar d gowanno, mən iman maḥətlan bi ḥalo?"
125. "Haymən", — əmmi, — "maḥətlan u iman, d l əmmina: "Lu malko kətle abro.""
126. Omər: "Ṭayyəb", — omər, — "man manxu komoṭe qəm iḏe, d qoṭəl u abrayḏe, moṭe qadaḥ d admo lu ḥurmayḏi mene?
127. E, man yo d lebe, d obe qebəl d omər: "Ono gəzzi qoṭannole w moṭeno qadaḥ d admo m diḏe, šətyole?""
128. Komər noše lo məlle: "Ono qoṭannole."
129. Komər məlle lu waziro: "Zux, qrey l tre ǧalode, d oṯən, məblile, məfqile mu balad, qəṭlile. Moṭən qadaḥ d admo m diḏe!"
130. Komər mədde lu kurrəko, mofaqqe mu balad w azzehən.
131. Bu mazlo d azzehən komər lu kurrəko azze, mədle lu səsyayḏe, rawəx ʕal u səsyayḏe w mhalaxle ʕam aǧ ǧalode.
132. De harke w de tamho, de harke w de tamho mhalaxxe məšwar, raḥiqi mu balad.
133. Lo hənnək kəmmi: "Klay harke d qəṭlinalux" W lo hiye komər: "Qṭalulli!" Raḥiqi mu balad.
134. Komər bu rḥoqo d raḥiqi komər l ḥa manne məlle lu ḥreno: "E, ṭayyəb, aḥna l mən aṯina aḥna d qəṭlinale w məblina qadaḥ d admo m diḏe li malkṯo."
135. E, komər aṯi l bole du kurrəko. "E", — omər, — "ono bu amraṯxu kalyo no."
136. Komər naḥət mu səsyo, məlle: "Mə kəmʔamritu, ahla w sahla!"
137. Ḥa manne omər: "Wallahi lo gqəṭlinale! W adyawma u abro du malko yo w u malko w i aṯto məxtalaffe aʕle.
138. Balki ṣafro u malkano lozəm lu abro, mə ḥaq kətlan, aḥna m aloho d qəṭlinale?
139. ʕAl darbayna alfo medone ḥəyewən kito dabibe d qəṭlina w molina qadaḥ d admo w məblinala li malkṯo.
140. Xuna i malkṯo hawyoli Frišo d mfaḥṣo u admo, ənnahu u admano daʔ ʔənsane yo, walla daḥ ḥəyewən yo?"
141. Komər: "Izolux, aḥuno, aloho howe aʕmux! Ayko d kəzzolux, izolux, bas lu balad lo dəʕrat, laʔannahu d dəʕrat, gqoṭəʕ baʕden qarʕayna, lo diḏux, hat gxəlṣat, hiye gqoṭəʕ qarʕayna."
142. Omər: "Soz ʕam aloho w aʕmayxu: lu balad lo doʕanno w izoxu, aloho howe aʕmayxu!"
143. Hənnək daʕiri, komər ḥzannanne qurṭayso — ḥašša — d kalbo, šləḥḥe qarʕe w mlalle u qadaḥayḏa admo, mṭallallayo, ela štela w u kurrəko mhalaxle.
144. Komər mhalaxle. Bəṯr me falge d yawmo yo, qayəm ġəzale me qume.
145. Mən naqšat kit bi arʕo, kit ʕal i ġəzalaṯe.
146. Komər mḥalaqle bəṯr i ġəzale. Mḥalaqla bəṯra, de harke w de tamho, de harke w de tamho.
147. Maqlable i nawalaṯe, saləq l qarʕe du dyarano, mḥalaqle bəṯra, hul d ṭawəʕ u yawmo bəṯr i ġəzalaṯe. kəmḥaləq.
148. Komər ṭwoʕe d yawmo komər ḥəlle, čiko qum šeno. Barəm qm u tarʕo di šeno, kəla škafte.
149. ʕAbər lu tarʕo di škafte, komər nafəqle ʕavd. Hano u hno d qarʕe!
150. Komər: "Ya ahla w sahla, ġalabe b xer bu ḏ̣ayfo ʕazizano! E, tfaḏ̣ḏ̣al, aḥuno!" Komər: "ʕBar lawġul!"
151. Komər: "Ono, meni w me babi zoyutto yo."
152. Komər: "Aloho rabo yo, rab meni hat, ʕbar b qamayti, gʕobanno lawġul."
153. Komər bu ʕboro d ʕabər, grəšle u kurrəko u sayfayḏe me qume, əšme Aḥmad yo.
154. Komər grəšle l Aḥmad u sayfayḏe me qume, mḥele, qṭəʕle a tre raġle du ʕavd.
155. Komər qṭəʕle at tarte raġlayḏe, nafəl bu tarʕo w šapəʕ hiye lawġul.
156. Komər šapəʕ lawġul, karəx lawġul, karəx harke, karəx tamho. Ḥəlle, kit farše, kiba haqqa b falga di ḥalo bi škafte.
157. Maʕlele i farše, ḥəlle, kala zarzamine.
158. Hama mədle, mgargašle u ʕavd, mḥalaqle, čəkle bi zarzaminayo.
159. Maḥətle i faršayḏa aʕla w ṭrele mena.
160. Ḥəlle, kale u makul du ʕavd, kule mawǧud bi škafte.
161. Omər: "Alla wakil, nəʕme xtaṯe l aloho lawleli. Hama gtoweno harke, hul d moyaṯno!"
162. Komər hiye, u šuġlayḏe mən hawi? B imomo kəzze lu ṣaydo, ʕaṣriye koṯe, doməx bi škaftayḏe.
163. I ḥoṯo naʕəmto wa w lə gmaǧre, mwaʕadle a tre greʕe, d lo doʕər lu balad w kobəʕ moṭe i ḥoṯo, aydarbo gmoṭela?
164. Komər u ḥa yawmo rawəx ʕal u səsyayḏe w azzele w səmle qəzd du balad du babo.
165. Komər maṭile l daworo omər: "Daworo!" Komər: "Ha!" Omər: "D omannux xabro." Omər: "Amar!" Omər:
166. "Kobaʕno d əzzolux su malko, d əmmatla: "Kale Aḥmad b flan dukṯo, koṭoləb i ḥoṯo."
167. Bas kəmwaʕadnolux, d l əmmat l tə noše xlaf me babi.
168. Iḏa kan d əmmat uʕdo: "Lo komanno, ele gəzzino, gdomanno marke l tamo, walla kale Aḥmad w kale Aḥmad", — omər, — "uʕdo harke gqoṭannux, mobanno at tawrayḏux w gəzzino.""
169. Mwaʕadle, ənnahu d l omər l tə noše žġayni mu malko, u babo du kurrəko: "Gəzzino, gmoṭeno ḥoṯux w gdoṯeno."
170. Komər čəkle iḏe b kəste, u mal du ʕavd zaḥf wa.
171. I xurǧazinayḏe mliṯo lirat wa, mu mal du ʕavd yo.
172. Komər hulele lappe d lirat w kali qm at tawrayḏe, hul d azze lu bayto w yaʕni doʕər.
173. Komər azzele raṣṭ su malko. Kale u malko taḥt i tuṯayḏe, ʕal u taxtayḏe yatiwo. Drele šlomo ʕal aḥ ḥoḏ̣ure w ʕal u malko: "Marḥaba!"
174. "Marḥaba, xer yo?" 
175. Omər: "Walla, aṯino, ḥal w i masale d Aḥmad hawxa yo." — "E". 
176. Komər qrele li kačke, məllela: "Barṯi! Gəzzalax ʕam u daworano li dukṯo, d mobelax, w ʕaṣriye gdəʕritu tavda. Ḥzay, be mən kobəʕ, gəzzalax aʕme!"
177. Lo məlle: "Kəle aḥunax li heviyayḏax", ḥatta noše me ḥeḏore, ənnahu noše, d šoməʕ u qayso d gabe, gmaqər, gdomər: "Lu malko mšadalle i barṯo."
178. Komər: "Ya u malkayḏi! Aṯi u abrayḏux, kobəʕ i ḥoṯo."
179. Omər: "U abrayḏi, qṭəlle. Hat koṯət, kəmmatli, kəmmat, u abrayḏux kobəʕ i ḥoṯo?"
180. Omər: "Ono komannolux: kale qm i fadonayḏi kalyo, hul d mobanno i ḥoṯo."
181. Azzele lu malko, mədle l droʕa di barṯo omər: "Italax, barṯi! Gəzzalax ʕam u daworano w ḥzay, mən kobəʕ, w gdəʕrat!"
182. Laʔannahu lə gmaǧre d maqər, d omər: "Walla gəmšadannolax se Aḥmad, gəzzalax se Aḥmad! Me d məlle "gəzzax se Aḥmad" — u taxtayḏe gəzze, gmaqər li malkṯo, yaʕni ḥatta kosoyəm i ḥəzbaṯe.
183. Komər azzala i kačke ʕam u daworo, maṭyo lu aḥuno, mədle, masəlmole, maḥətle iḏa w du aḥuno b iḏe d ḥḏoḏe w maruxole bəṯre w məblole.
184. Məblole, maḥtole bi škafte, hiye kəzze lu ṣaydayḏe w hiye kofayšo bi škafte. Ksaymo u muklo du aḥuno.
185. Komər ksaymo u muklo du aḥuno, u šuġlo du aḥuno xlaf mu ṣaydo mede layto.
186. Komər u ḥa yawmo u ʕavd koqore mi zarzamine.
187. Koṯela ḥəs li kačke, mede lə kḥəzyo.
188. I naqqa d kokənšo, ksaymo xušxuš bi arʕo: hiye komaṣəṯ ʕal u xušxušayḏa, i naqqa d kokənšo, hiye kqore.
189. Kqore, kkərxo harke, kərxo larwal, knəfqo, kdəʕro, mede lə kḥəzyo.
190. I kačke kəmmo: "Walla, mən kito?
191. Kəmmi, i naqqa d ḥa kowe b nawale ʕamuqto, ḥa koməǧġəl, kəmmi, i nawale kmadəʕro ʕal ḥa.
192. Mede layto me ḥəs di škafte yo."
193. Hiye lo kəmtane. U fəkrayḏe, hul li naqqa d kənšo yo, i naqqa d kənšo, žnuka kqorela. Lo koḏəʕ, ayna saʕaye.
194. Komər ʕaṣriye i naqqa d li kačke knəšla, qrele qolo ḥiṣo, komər šamiʕo ṣawṭ diḏe.
195. Komər bu šmoʕo d šamiʕo ṣawṭ diḏe, me taḥt di arʕo koṯe.
196. Maqlabla i farše, koṯe ḥəs mi zarzamine. "Man hat?" Omər: "Walla ono, u ʕavd no, l aḥunax qṭileli w maḥətleli harke."
197. "E, mən kəbʕat?" Omər: "Mede lo kobaʕno, kobaʕno hama u muklo, d foḏ̣əl me qumayxu, mḥalqatliyo. Tə mede ḥreno ono lo kobaʕno."
198. "Hə", — əmmo, — "u muklo baṣiṭ yo. Aḥuni u yawmo koqoṭəl tarte, tloṯ ġəzalat. Aḥna lə kəxlina ʕaṭmo. Gəmḥalqinalux hama u mede ḥreno."
199. Komər hawila kar w ʕamal li kačke, gsaymo u muklayḏa, bəṯr mu muklo gəzza, gyətwo ʕal fema di zarzamine, miwanso ʕam u ʕavd.
200. E, noše layto tamo, d miwanso aʕmayye. Wansiye latla. D lo miwanso ʕam u ʕavd, aydarbo gsaymo?
201. Komər u ḥa yawmo qrelela lu ʕavd, məlle: "Hat krax ba dkoṯanək, ḥzay! Iḏa lə kmətyaqnət meni, kalən raġloṯi me barki w laltaḥ kalənne tamo. Gḥozatte."
202. Karixo əmmo: "E, walla kalənne!"
203. Omər: "Daxil diḏax hama mudən, ḥaleqən larke, ma tamo mə ksaymi?"
204. Komər mədla raġloṯe du ʕavd, manḥtila l gabe.
205. Komər bu tenḥito d manḥtila qrelela, məlle: "Ḥzay, qum i baltkayo, kito tarte qotiyat.
206. Kobaʕno, d mḥalqatline! Ono yalifo du nušuk no.
207. Hani šabṯo l aḥunax maḥətleli harke w layt mede harke, d gorašno.
208. Yaʕni səmle i beriye du nušuk.
209. U šatoyo di ǧġara lə kqodər ʕal ruḥe.
210. Kobaʕno d mḥalqatli at tarte ʕulabanək."
211. I kačke əmmo: "Ma xuna mə ksaymono appe?" Midila, manḥtila, mḥalqila laǧane.
212. Hənnək u darmono d raġle ne.
213. Komər hiye malḥamle raġle, komər ḥamšaḥṣar yawme d yawmoṯe raġle hawən, xəd meqəm.
214. W i kačke, u muklo, d kozoyəd, kule koboleyo. Mə gsaymo bu muklo? Koboleyo.
215. Hiye, kətle ḥawlo, səmle i ḥəzbayḏe
216. Mʕalaqwa u ḥawlo bi xərrame di šeno w noḥatwa li zarzamine w solaqwa bu ḥawlayḏe.
217. Kəle u ḥawlayḏe disa mawǧud bi škafte, amma noše layto d maḥatleyo.
218. Omər: "Daxil diḏax no, iḏa kan korəḥmatli, kobatli u muklano, kowatli moro, kobaʕno menax, d maṣrat u ḥawlo reše bi xərramayo.
219. U rešo ḥreno... naqqawoṯe d manḥtatli muklo, maye bu ḥawlo. Kəmḥalqatte, hawxa kowe kule ʕafro, kule wasax, kule buġre, lə gqodanno oxanne."
220. Əmmo: "Hama ṭrowe ṣadaqa d qarʕe d aḥuni. Hay u mede, koballuxyo, b naḏ̣afe ṭrowe."
221. Li kačke maḥətla, maṣəlla u ḥawlo bi dukṯo, d məlle, komanḥto u muklo b reše du ḥawlo ḥreno.
222. Hiye, u ḥawlayḏe yo, i naqqa d naḥət reše du ḥawlo l gabe, saləq bu ḥawlo lalʕəl.
223. Saləq bu ḥawlo lalʕəl, yawmo, tre, tloṯo, arbʕo, ḥamšo məllela li kačke: "Ṭayyəb hat tane bu čol xarabano, aydarbo komiwansat?
224. Hawxa ono w hat gyətwina gab ḥḏoḏe w gmiwansina me ṣafro l ʕaṣriye. ʕAṣriye aṯi aḥunax, ono gnoḥanno l dukṯi, gmaḥtət i farše."
225. Əmmo: "E, walla, ʕomər baytux!" Əmmo: "Komiwansina tavda, ono w hat. Ṭowo yo!"
226. I kačke ste: čol maqṭuʕ yo, komiwansi tavda.
227. Tre tloṯo yarḥe mbele ʕaql di kačke mu darbo.
228. Komər mbele ʕaql di kačke mu darbo. Komər aloho hawxa raḏ̣i, i kačke hawyo l ḥal ḥreno.
229. Komər aṯi u aḥuno, kmətfakər: "Lʕama ḥoṯi bu bayto taḥt u ḥukum di žənbave?"
230. Komər: "Yaʕni lə ḥzeli yawmo, d mašəkla b ruḥa."
231. Komər: "Məṭyoli hani ḥamməš əšto yarḥe larke."
232. Komər: "Aydarbo mam maye lo koḏaʕno, gawa hawi rabo."
233. Komər l aloho hawxa raḏ̣i, bat təšʕo yarḥe l aloho hulela abro.
234. Komər bu mahwo d hawi u abro, kətwa farše ʕal fema di ʕayno qum i škaftaṯṯe.
235. Komər i naqqa d oṯewa u ḥolo mu ṣaydo, əzzewa ʕal i farše, mṣalewa w žnu oṯewa, ʕobarwa lu bayto.
236. Komər lu ʕavd məllela: "Ya ḥurma!" Komər: "Mədli pečakaṯe, izalax, mḥaleqa si ʕayno bayn u gelawo, uʕdo gdoṯe aḥunax mu ṣaydo.
237. I naqqa d mṣale, gdoṯe qažqaž du kurrəko, gmoyadle. Aydarob towe naʕimo yo, gmoṭele.
238. I naqqayo kibax mrabatle. Amma hawxa laybax mrabatle.
239. U ḥṭiṯo yo, qəṭlina u naʕimano. W gabi laybi ṭorene."
240. Komər mədla li kačke i pečake w azza, maḥtola b fema di ʕayno.
241. ʕAṣriye aṯi u aḥuno mu ṣaydo, marfele u səsyayḏe b fema di ʕayno.
242. Šləḥle aǧ ǧulayḏe, yatu ʕal i farše di ṣluṯo. Kəle kəmṣale.
243. Bi ṣluṯo d kəmṣale, koṯe qažqaž d naʕimo.
244. Komər azze u səsyayḏe l ʕəl mu naʕimo.
245. Komər l azzele, ḥəlle: kəle naʕimo bayn ap pačkat lifo tamo.
246. Naʕimo ʕadi yo! Mədle w mṭele gab ruḥe, maxlaṣle i ṣluṯayḏe w mṭele.
247. Maḥətle qum ṣadre, qrelela li ḥoṯo omər, omər: "Ḥoṯi, l aloho hulelan."
248. "Aydarbo?" Omər: "U ṣaydayḏi adyawma hawi tre ṣayde."
249. Omər: "Ḥzeli naʕimo ste w mṭeli ṣaydo ṭowo adyawma."
250. Komər mṭele, hulaleyo.
251. "Kobaʕno d mrabət u naʕimano, gmiwansina ono w hat ebe."
252. "Wawayle", — kəmmo, — "e, ono b mən gmərwalle, ono b mən gəmrabyalle, ono mən gdoballe, ḥatta d kole d mirabe?"
253. Omər: "Ya ḥoṯi, ḥete ʕal ṣadrax! U naṣib m aloho yo. Balki howe ḥalwo b ṣadronax w u zʕuro mirabe. Aloho gəmrabele."
254. "Ašər", — əmmo, — "lə kəmrabyalle." Omər: "Ḥoṯi, haka korəḥmatli, gəmrabatlan i dargəštaṯe w haka lə krəḥmatli, šxwa gəmḥalaqne, qoṭanne."
255. Əmmo: "Wallah korəḥmallux", — əmmo, — "hama mede layt b ṣadroni, ḥatta d mərwalle, lo kowe, lə kmaydalle."
256. Omər: "Ḥət ṣadrax b feme!" U kurrəko naʕimo yo, kboxe, maḥətla ṣadra b feme.
257. Yawmo, tre, tloṯo, arbʕo, ḥamšo, əmmo: "Kako! Walla ʕal šans du zʕurano hawi ḥalwo b ṣadroni." — "E, lḥamdəlla, u šansayḏe rwiḥo yo."
258. Komər lo yawmo, lo tre, lo ʕaṣro, lo ḥamšaḥṣar hawi u abro.
259. U zʕuro di čiroke yo. Xayifo yaru.
260. — Laybi manʕamne, xayifo gmərwinale. —
261. Komər u zʕuro xayifo yaru. Komər u ʕavd komalla li kačke: "Lo kowe hawxa. Ono haw kmaqbanno haṯe menax. Aw ksaymat čara m aḥunax aw gmarfenax."
262. "E, aydarbo saymono čara m aḥuni?"
263. Komər: "Iḏa kan d rəḥmat, towe me lebax, adlalyo i naqqa d oṯe mu ṣaydo, gəzzi, ksamno ruḥi zəḥa komo, kurfo, mičəkno taḥt i farše. I naqqa d obəʕ mṣale, gdowaṣnole, ṭorene bi dukṯo."
264. Əmmo: "Amr diḏan ʕal aloho, izolux, dwaṣe, mə saymina ebe?
265. Ava haw kibi ono w hat məqṭoʕina m ḥḏoḏe w izolux, dwaṣe, gməxloṣina mene!"
266. U kurrəko šaməʕ ḥəs du babo, mə komər.
267. U kurrəko azzele, səmle ḥəzər, d oṯe u ḥolo mu ṣaydo, azzele l qamayte.
268. Azze l qamayte l fema di ʕayno.
269. Aṯi u ḥolo rawixo, aydarbo aṯile kef lu kurrəko! Nafəq l fema di ʕayno l qamayte.
270. Kəle mlele qəm ṣadre kefe w kale kmaḥət ʕal i farše.
271. "Mən yo, mən lo yo?"
272. Omər: "Ḥolo, itux! Aṯino ono, d oṯeno l fema di ʕayno, šoteno maye, ḥəlli, kəle zəha komo kibe haqqa, čik taḥt i farše. Uʕdo gəmṣaləṭ w gdoṯe, gdowaṣlux."
273. Komər naḥət, karəx ḥeḏər i farše, mede layto.
274. W koyome u kurrəko komər: "Ḥolo! B ʕayni ḥzeli zəha komo, čik taḥt i farše."
275. U ḥolo omər: "Walla d lo ḥozewa b ʕayne u zʕurano, l omarwa i ǧġaliyaṯe. Adlalyo kəmṣaleno." Komər šapəʕ, u lalyawo azze lu bayto, mṣalele.
276. "Eh?" — "Ya ḥurma", — komər, — "u yatumayḏax lə kṭore! Ono bramšəl azzi, səmli ḥəzər, d əzzi, dowaṣne, qoṭanne, məxloṣat mene." Komər: "Aṯi u abrayḏax, maḥətle aʕli bak kefe, lo ṭrele.
277. Lə kmaqbanno haṯe! Hat səmle čara!"
278. Əmmo: "Mə gsaymalle čara? Ono, aḥuni yo, iḏi lə kəzza aʕle, d saymalle mede. Ḥzay, aydarbo kəbʕat!"
279. "E", — omər, — "aydarbo kobaʕno? Adlalyo gsoyamno ruḥi ʕiqarwo, gkoleno ʕəl mu tarʕo. Awwəl d ʕobər, ono gdoreno ruḥi, gdowaṣno i qamčkayḏe, qoṭanne."
280. "E", — əmmo, — "hat ḥər hat!"
281. Hano, u kurrəko, košoməʕ w kfohəm.
282. Komər nafəq l qamayte du ḥolo ʕaṣriye. "Ḥolo, howeno greʕux! Ṭʕalli adyawma, ḥolo. Ḥolo, qurban diḏux! Ṭʕalli!" — "Yabo, baṭilo no, laybi ṭoʕannolux." — "Wallah", — omər, — "gədṭəʕnatli."
283. E, ṭʕəlle, maḥətle qum ṣadre omər: "Lo! Ḥətli ʕal i qamčkayḏux!" — "Yabo, laybi ʕal i qamčkayḏi ṭoʕannux!" Omər: "Wallah D lo ʕal i qamčkayḏux ṭəʕnatli, lo koṯeno l gabux. W əllah ṭəʕnatli!"
284. Mədle, maḥətle ʕal i qamčkayḏe.
285. Omər: "Hawli u sayfayḏux b iḏi!" — "Mə gsaymat bu sayfo, laybux ṭəʕnatle!" Omər: "Lo, hawli u sayfo!"
286. Mədle lu sayfo, ḥəlle, maṭi li hno du tarʕo omər: "Ḥolo, ḥolo", — omər, — "ḥzay, ḥzay!" Omər: "Kəla ʕiqarwo! Walla gqoṭanno uʕdo, gdawṣowaylux!" Mḥele u sayfo eba, qṭile i ʕiqarwo.
287. Komər qṭile i ʕiqarwo w šapəʕ. Omər: "Ḥzelux, ḥolo?" — "E", — omər, — "yabo, naṣib diḏan. Bramšəl ḥzelux i kurfo w adlalyo ḥzelux i ʕiqarwo. E, šans diḏi yo."
288. Komər u yawmawo ste qaḏ̣i.
289. Komər ṣafrayto məlle: "Ḥurma, lo kowe hawxa! Məd, kit gabi samo! Səmle muklo, ḥət u ṣaḥnayḏe bašqa, ḥət lappe d samo ʕal u muklayḏe! Ḥət lappe d samo ʕal u muklayḏe, gməxloṣina mene, lo ʕaḏab w lo tə mede!" — "E", — əmmo, — "hat kəḏʕat."
290. Komər ʕaṣriye səmlale muklo, maḥətla u ṣaḥnayḏe bašqa, maḥətla samo ʕal, maḥətla tloṯo ṣaḥne: ḥa ela, ḥa lu abro, ḥa lu aḥuno.
291. Yatiwi, maḥtila ʕal i ṣufro. Kul ḥa maḥətla u ṣaḥnayḏe bašqa.
292. Əmmo: "Yalla! Aḥuno, qadəm, xul!"
293. Komər i naqqa d hnele omər: "Ḥolo, b imomo nafəl parčaye d šeno mi škaftayḏan."
294. "Ayko nafəl?" Omər: "De, hat ḥər tamho, ḥər tamho!"
295. I naqqa d ele w li emo ḥərre, mədle lu ṣaḥno di emo, maḥətle qum u ḥolo w u ṣaḥno du ḥolo maḥətle qum i emo.
296. I kačke əmmo: "De, de kako, məd, xul! Gmaṣiṯat ʕal u yatumo ḥaramano?"
297. Əmmo: "Ḥzay wallahi", — əmmo, — "bġurko haqqa lə ḥzeli, nafəl mi škafte!"
298. Komər mḥela u fako qamoyo, xila. Komər i naqqa d xila fako da tre — hiya dugle dugle yo — komər u kurrəko məlle: "De, ḥolo, annaqqa mfarəǧ!"
299. Komər mfaraǧle, nfiḥo, nfiḥo, komər biṭo mu samo.
300. Komər i naqqa d hawxa hawi, komər: "Aydarbo?" U aḥuno qḥir w hne.
301. Omər: "Klay, ḥolo! Gdomannux annaqqa i qəṣṣa, w kəbʕat edi, aydarbo d kəbʕat, məqḥar, kəbʕat, ṭro lebux məṯnəḥ!"
302. Omər: "Hat ḥoli hat w haṯe emi yo w kəle babi u ʕavd bi zarzamine."
303. "Hawxa?" Omər: "E, hawxa." Omər: "U zəha hiye wa, i ʕiqarwo hiye wa w u samo ele məllela: "Ḥət u samo bu muklayḏe!
304. Maxlaṣlilux, aydarbo d kəbʕat, annaqqa səm!"
305. E, komər mədle lu ḥawlo, səmle qattat w mḥalaqle. Məlle: "U ʕavd ṭro foyəš bi zarzamine!"
306. W u kurrəko hawi annaqqa ṭaboxo lu ḥolo.
307. (Der Erzaehler: iḏa kan gdəmxitu, bas yo.)
308. U kurrəko koṭobəx lu ḥolo, koqoyəm u waxt du Ramazan, koqoyəm bu ṣawmo du Ramazan, xayifo ksoyəm i pašive du ḥolo.
309. Komər u ḥa yawmo qayəm məskeno koṭafyo i nurayḏe.
310. Komər qayəm ʕaṣriye, səmwayle i nuro, malimowayle. Ṣafrayto qayəm d soyəm muklo lu ḥolo, koṭafyo w layt nuro aʕme.
311. Meqəm kefo w qəddaḥa, qədḥiwa. Layto.
312. I walaye raḥəqto wa, xəd marke... yaʕni mədde d ʕaṣro traḥṣar kilomətr. Omər: "Ya allah kazzino, moṭeno nuro, soyamno muklo l ḥoli!"
313. Qayəm, azzele d moṭe i nuro, maṭi lu darbo, l fagle du darbo, kale ḥa zlam sofi xətyar.
314. Kale kmaləf, kətle gulloke d ʕazlo, kiba haqqa w kətle ḥḏo, kawyo haqqa kəla i rabṯo b iḏe, kale kmaləf.
315. "Marḥaba sofi!" — "Marḥaba w ahla!" — "Mə kosaymat?"
316. Omər: "Haymən, brazi! Komaləfno u lalyo, hul d oṯe u imomo."
317. Omər: "Ono greʕux, sofi, u darbayḏi raḥuqo yo, čike mʕawəq ruḥux! Klay məšwar, hul d əzzino, moṭeni čike d nuro. Me d maṭinux, edi malizat ste, ġamo layt!"
318. Omər: "O mayṯat, hat u ʕaqlayḏux!"
319. Omər: "Kit alfo xətyarin, alfo tawiye, bawiye, ṣaqaṭin, šaḥṭin, kayiwe ba nvinat, baḥ ḥabsat, konəṭri i saʕaye du lalyo, d oṯe ḥḏo mu imomo l dukṯa."
320. Omər: "Ṭoreno kulle li heviye d ḥa, d yatumko xoṯux? Mʕawaqno u lalyo kule? Aq qaṣani li heviyayḏi, ḥa xoṯux d oṯe makleli?
321. Ono laybi", — omər, — "i ḥaqqiye mxalafna." Omər: "Laybux?" Omər: "Lo!"
322. Komər mədle w mžədle bi arʕo, maḥətle tarte šife d kefe hawxa ʕal ṣadre.
323. Omər: "De hat hway harke, hul d əzzi w doʕanno! Ḥozeno", — omər, — "man yo annaqqa d maləf u lalyo!"
324. Komər hiye azzele. Komər azzele lu balad, maṭi lu balad, kəla i darga du balad ṣxərto. Xəd Dyarbakər, ḥḏo darga, kətwa bu balad kule.
325. Komər i naqqa d ḥəlle, kəla i darga ṣxərto, komər daʕər.
326. Daʕər, ḥəlle: kəzze nuro, čirawəskat d nuro, dexono laltaḥ mu balad, kit škafte, hawxa kəzze mi škafte?
328. ʕAbər, kala ḥurma yatuto, haṯe i gižole d qarʕa yo!
329. Kal kit arbʕi ʕavdin damixe bi škafte. Kit dəsto d baṣro daʔ ʔənsane ʕal i nuro.
330. ʕAbər, lo šlomo, lo marḥaba, lo flan, lo behvan.
331. Hedika mḥele u dawqayḏe taḥt i bardəš w kul huḏo mḥalaqle b dukṯo, mḥalaqle ʕal ad damixe w nafəq. (Der Erzaehler zu mir: kodəmxat?)
332. Komər i naqqa d hawxa səmle, komər ḥəlla aʕle li emo daʕ ʕavdin. "Lʕama!", — əmmo, — "li qumṯayḏe w l ḥal diḏe!" Əmmo: "Kḥozət, aydarbo səmle?
333. E", — əmmo, — "lo yatumo d kit menux!
334. Uʕdo d maḥisi ebux", — əmmo, — "wallahi saġ gəmḥalqilux lu dəstano."
335. I naqqa d hawxa məlla, daʕər, mədle li dawqo di nuro w mḥalaqle hawxa aʕlayye. Mḥalaqle u dawqo di nuro aʕlayye.
336. Komər aydarbo qḥiri! Maḥəsse, l ḥa maḥəsle u ḥreno komər qayimile. Qayimile, komər nafəq.
337. Hiye, mən kətwayle? Kətwayle šəlfke d xanǧar.
338. Komər bi šəlfke di xančar qṭile ann arbʕi, šləḥle aḏnayye, maḥtile b kəste.
339. Komər maḥtile b kəste komər, barəm dawra ḥeḏər u surrəh du balad.
340. Komər ḥəlle, kalənne tre kalye qm u surrəh.
341. Kalən kodayqi sakkahe, kmaḥti u sakkah hawxa bu surrəh w moḥe iḏe hawxa aʕle, koʕobər lawġul. Bi čmənto bi kefo bu kalšo.
342. Komər kali mqabəl dəṯṯe, saliqi w azzehən lalʕəl.
343. Komər bəṯrayye, bəṯrayye saləq. 
344. Komər saləq bəṯrayye, komər azzele, kalənne tloṯo.
345. Saliqi lu quṣro du malko.
346. Kale ḥa manne, kali ʕal i xazine du malko w ḥa manne ʕabər, kale qum qarʕe du malko kalyo w u ḥreno ʕabər li ġurfe di barṯo du malko. A tloṯo ḥaramiye.
347. Komər azzele, qṭile d kətwa qum qarʕe du malko w mədle, šləḥle aḏne, maḥtole b kəste, mḥalaqle qum u tarʕo.
348. Komər azzele l di odaye di kačke, šləḥle qarʕe, mədle l aḏne, čikole b kəste.
349. Komər d ʕal i xazine qṭile, šləḥle aḏne, ṭrele tamo.
350. Bu dʕoro d daʕər aṯi omər: "Ḥozeno, u malko maḥəsle, lo maḥəsle?"
351. Aṯi, kal kito kurfo, čiko bu toġo du malko, kawyo, e hawxa maləfla ruḥa w kala bu toġo du malko.
352. Yaʕni mədle lu toġo, d moyadle, ḥəlle, kala i kurfo ebe, mḥele i xanǧar bi kurfo, ṭəryole tamo w mhalaxle.
353. Ənnahu hiye u abro du ʕavd yo w mḥalaqle səḥər ʕal i xanǧarayḏe w mhalaxle.
354. Omər: "Alla wakil kətyo ḥoli, qayəm w maḥəsle, hul d əzzino, gtowe falge d yawmo w gdomər: "Ayko yo?"
355. Maləzle. Maləzle, aṯi, mḥele u dawqo, mədle li nurayḏe me saʕ ʕavdin w mhalaxle, aṯi.
356. Aṯi, maṭi lu sofi: "Marḥaba, sofi!" Omər: "Marḥab w ahla!" Omər: "Sofi b xaṭər diḏux!"
357. Omər: "Daxil diḏux brazi!" Omər: "Wallah mayəṯno taḥt ak kefani!" Omər: "Ḥaru bayto, ma gəzzux, ṭoratli taḥt ak kefani?"
358. Omər: "Soz aʕmux, malli mṣafe d məqqa gəzzux!" Omər: "Gkoleno haqqa ḥreto, hul d əzzux, he žnuka gšoweno!"
359. Omər: "Ono l oḏaʕwayno, hawxa hat!"
360. Komər mədle lak kefe m ʕal u sofi w marfele.
361. Omər: "Səm ḥəzər falge d saʕa, žnuka šway!"
362. Komər səmle ḥəzər falge d saʕaye, baʕden šwele u ʕazlayḏe.
363. Komər azzele, mḥaḏ̣alle u muklo du ḥolo. U ḥolo qayəm mi šamṯo, mafṭalle w azze lu ṣaydayḏe.
364. Komər maḥəsle lu malko ṣafrayto, ḥəlle, kale ḥa qṭilo gabe. Kala i xanǧar hawxa, kəla i kurfo bi kummayḏe, kale ḥa ʕal i xazine qṭilo, kale ḥa qm u tarʕo di barṯo qṭilo, kawi u ʕuǧubatano bi walayayḏe.
365. Marfele u dalolo bu balad omər: "U zlam, d səmle i masalaṯe, d oṯe, d omalliyo b raṣṭiye.
366. Soz ʕam aloho: u mede, d ṭoləb meni, d obene!"
367. Way lawo d omər: "Eli simoli!"
368. "E", — komər, — "ahla w sahla! Ayna d manxu d simole, d moyəd i xanǧaraṯe, d gorašla mi kummayḏi, d oḏaʕno, ele simole, lo w lo."
369. Laʔənnahu meqəm mǧarable, səmle lo səmle, lə grišo.
370. Ḥa b ḥa koṯe komər: "Eli səmli hawxa!" W ksaymi, lə ksaymi, lə kmimodo.
371. Šamiʕiwa b əšme d Aḥmad, laʔənnahu qaṭəʕ, ṭarəq l exər daraǧe wa.
372. Qoṭalwa w mobalwa talane w soyamwa mede ḥarbo.
373. Əmmi: "Xlaf mene noše lo səmle i masalaṯe. Mšaderu tre greʕe bəṯre, ṭr oṯe! Žġayni mene l noše lo səmle i masalaṯe!"
374. Komər mšadarre tre greʕe l gabe, aṯən, kale u kurrəko bu bayto.
375. — Əšme d kurrəko mən yo? Əšme Naro yo. —
376. "Ko yo ḥolux?" Omər: "Walla, ḥoli azzele lu ṣaydo, ḥoli b imomo latyo bayto, d kolitu lu lalyo, gdoṯe ḥoli."
377. Maǧbur ne, d kolən lu lalyo.
378. Komər kalən lu lalyo, aṯi ʕaṣriye u ḥolo, mḥaḏ̣alle u muklo, maḥšamme.
379. Omər: "Ḥolo, ono greʕux! Mazal gəzzux li walayaṯe, heš walayat ono lə ḥzeli. Hama ono ste gdoṯeno aʕmux!"
380. "Yabo", — omər, — "gdoṯət hat aʕmi? Darbo raḥuqo w laybux mhalxat w d saymat b diḏi, lo koṯat!"
381. "Ḥolo, howeno greʕux!", — omər, — "gdoṯeno, walla heš lə ḥzeli walaye, be aydarbo yo. Hama gdoṯeno adlalyo aʕmux!"
382. "Bavo", — omər, — "qum, rwax bəṯri w mhaləx əzzano!"
383. Komər qayəm, marwaxle u xwarzayḏe bəṯre ruḥe w mhalaxxe.
384. Komər mhalaxxe, azzehən, maṭən li walaye, saliqi su malko, ḥəlle, i masale aydarbo yo l Aḥmad.
385. Əmmi: "Ya Aḥmad, kəbʕina di raṣṭiye d əmmatlan: elux səmlux i masalaṯe? Noše layto žġayni menux, d soyəm i masalaṯe."
386. Omər: "Haymən, lo eli simoli."
387. U kurrəko komaḥət feme b aḏne du ḥolo komər: "Ḥoli, eli simoli."
388. "Oho!", — komər, — "xwarzo, klay harke, latyo u bayto d saymat w mdaglat ʕal u ʕulmo! Harke kit məǧləs, harke kit wazara, harke kit ʕulmo! U zlam, d mdagəl harke, košəlḥi qarʕe!"
389. "De lo lo", — komər, — "lo məlli mede!"
390. "E", — kəmmi, — "qrayu: noše fayəš bu balad? Əlla l noše səmle i masalaṯe, lo meqəm ruḥa hawyo?"
391. Komər: "Ḥolo, eli simoli." Komər: "Ya xwarzo, klay!" Komər: "Kit noše rabe, koməǧġoli! Hat maṣəṯ aʕlayye! Ono d oḏaʕwayno, hawxa yo, lo moṭewaynux!"
392. U malko omər: "Uʕdo mə koməǧġəl u naʕimawo?" Omər: "Naʕimo, hawxa ksaymat heviye d mede?" Omər: "Haymən xlaf mu teqiṯo di nurayḏi mede lə ksoyəm məskeno.
394. Aydarbo ksoyamlux?" Omər: "Heš zoġuno lo qṭile. Aydarbo ksoyamlux masayəl mani?"
395. Səmme lo səmme, xalaṣ noše lo fayəš. Əmmi: "Ayna d səmle i masalaṯe, i ṭalabiyayḏe gdobinaleyo! Gdobinale, d obəʕ i ṣalṭane du malko, gdobinaleyo, d obəʕ i maliye du malko, gdobinaleyo, d obəʕ i barṯo du malko, gdobinaleyo."
396. Omər: "Ḥolo, walla eli simoli!"
397. Omər: "Hakka elux simolux, gəzzux, maydət li xanǧar mu toġo du malko!"
398. Komər azzele, mədle li xanǧar, ya bu daṣṭər d aloho mədle li xanǧar, grišole.
399. Komər bi grəšto d grišole, komər u ḥolo məlle: "Alla wakil! D howe, lowe, xlaf mene l noše lo səmle!"
400. Čəkle iḏe b kəste, mofaqle ann aḏnoṯe, kulle mḥalqile qm u malko w qm u ḥolo.
401. Omər: "Ono aṯino d mobanno nuro, i masalayḏi hawxa yo. Hawxa səmli."
402. "E", — omər, — "ṭlab i ṭalabiyayḏux, mən kəbʕat?" Omər: "Kobaʕno i barṯayḏux l ḥoli w tə mede ḥreno lə kəbʕina menux, lanna b xer du mal di arʕo aḥna." — "Ṭlab u mede, d əbʕat!" Omər: "Xalaṣ, mede ḥreno lo kobaʕno menux."
403. Komər hulele i barṯo l Aḥmad. Komər me yawme d ʕurto hul yawme d ʕruto maḥətte i məštuṯayḏa su malko.
404. Komər səmle i məštuṯo du ḥolo su malko, bətr ma tmanyo yawme komər ṭləbbe xaṭər mu malko, mərre: "Annaqqa aḥna ste, kətlan markaz w kətlan dukṯo, layban fayšina, gəzzano ʕal u oġurayḏan."
405. Komər i naqqa d səmme ruḥayye, kar d malxi, mšadarle lu malko arbʕi greʕe aʕmayye.
406. Komər bəṯr me falge d yawmo mhalaxxe w u darbaṯṯe hawxa yo, barimi barme hawxa məṣafe, ḥatta d čiki d mrawḥi u darbo ʕal ruḥayye, əzzehən ʕal mahl dəṯṯe. Mkayfənne bu darbo.
407. Komər mhalaxxe, ṭawəʕ u yawmo aʕlayye. Qum ṭwoʕe d yawmo maṭən l margo, kit ebe quṣro, yaʕni quṣro fazaʕa.
408. U kurrəko omər: "Alla wakil, ḥolo, hama ṭaw mu margano lə gḥozina w gfayšina adlalyo harke w ṣafro maṭəʕnina, mhalxina ʕal u oġurayḏan."
409. "E, brazi", — omər, omər, — "aḥna aṯina mhalxone, d mhalxina, d əzzanolan, d mhalxina u lalyo, mən yo gabayna w u imomo mən yo?"
410. Omər: "Wallahi lo gəmhalxina adlalyo marke, kəbʕat, me lebux, kəbʕat, lo me lebux, ono gfašno adlalyo harke."
411. Omər: "Greʕe! Ḥoli komər: "Manḥetu aṭ ṭaʕne!"" Manḥatte aṭ ṭaʕnaṯṯe yatiwi tamo, marfalle as səsyaṯṯe bu margo, kalən koroʕən as səsyaṯṯe w hənnək yatiwi.
412. Yatiwi li saʕa ḥṣar, hakka traḥṣar, kul ḥa azzele, daməx.
413. Kobəʕ zəbṭi noba. Ḥəlle, kito tre, tloṯo nobačiye dawrone, a greʕe kəmme l ḥḏoḏe: "Toṣaye du malko yo: kul ḥamšo manux lazəm tarte saʕat zəbṭi noba."
414. Aṯi, məlle lan nobačiye omər: "Ḥoli komər: "Dmaxu, gmaqəmno flan kas w flan kas."" Azze, madəmxile. Komər azze, madəmxile, komər hawi i saʕa traḥṣar bu lalyo.
415. U kurrəko lo ṭrele ḥa maḥiso. Omər: "Izoxu, dmaxu, ḥoli komər: "Dmaxu!""
416. Hənnək damixi, barəm dawra, hawxa daʕər ḥḏo hawxa, kale u ḥolo w i kalo kalənne ʕal qarʕe du quṣro damixe.
417. Komər hiye i saʕa bat tarte aṯile, aṯile ʕavd, mən ʕavd. Kəmmile Ǧanpola.
418. I ruḥayḏe mu pulaḏ yo. Yaʕni ḥəngi haqqaṣ kətyo baṭlo w ferəs w ʕagid.
419. Komər aṯi w zbəṭle u quṣro me qumayye.
420. Komər: "Ono, ṭayro bi ṭayraniyayḏe lə kmaǧre maḥət bu margayḏi", — komər, — "hatu ǧamaʕa aṯitu, maḥətxu bu margayḏi?"
421. Aṯi w zbəṭle u kurrəko, čəkle bu quṣro w ṣxəlle u tarʕo du quṣro qm u kurrəko.
422. I naqqa d ṣxəlle u tarʕo du quṣro qm u kurrəko. Azze, nafəl bayn a greʕe.
423. Komər maḥəsle a greʕe: "Man hatu? Man hatu?"
424. Əmmi: "Ašər, aḥna Aḥmad Aġa, kəmmile, aṯina aʕme. I barṯo du malko məṭyolan w aḥna ǧamaʕa yaʕni ḥšawlan, aḥna greʕe xodume aʕme na! Aḥna ayko d omər "ḥetu", tamo gmaḥtina. Suč layt aʕlayna."
425. E, l ma maḥətlalxu harke?" Əmmi: "Ašər lu xwarzayḏe, l Naro maḥətlelan."
426. "E", — omər, — "zbəṭli, hiye kal lawġul."
427. Maḥəsle u ḥolo omər: "Yalla", — omər, — "ono, mede lo kobaʕno menux. Lə kqoṭanno greʕo m diḏux, lo kobaʕno qərš mu malayḏux. Izolux, aloho howe aʕmux! Bas u xwarzayḏux, kobaʕnole."
428. Komər i naqqa d zbəṭle u kurrəko w maḥətle tamo w u ḥolo maḥəsle ebe, e u mawto du ḥolo ele basəm yo, laʔinnahu səmle naməs ġalabe.
429. Komər məllele: "Ya Ǧanpola, hzay, mən mede d əbʕat, ono mustaʕad d obenolux, d mafəltat u xwarzayḏi. Naʕimo yo, taqa latle la ḥrube mede, kobaʕno, d mafəltat u xwarzayḏi."
430. Omər: "Ono ste klozamne lu xwarzayḏux l mede, waʕd yo, d lo marfene."
431. Komər lu kurrəko məlle: "Ḥolo, izolux, aloho howe aʕmux! Bas hul šwaʕ əšne lo qəṭʕat i heviye meni.
432. I šato da tmone lo daʕənno aʕlux", — omər, — "haw u muklayḏi. Iḏa kan d rəḥmatli w d lo rəḥmatli, šxa izolux, xəd kəbʕat, səm!"
433. Komər lu ḥolo ṭləble xaṭər mene, məlle: "Izolux, alo howe aʕmux! Hat izolux lu baytayḏux, lo ḥarulux meni w mene!"
434. Komər hiye mhalaxle aʕme. Fayiši u yawmawo tamo. Omər: "Aḥuno! Hat babux kəḏʕat, man yo?" Omər: "Koḏaʕno, babi walla ʕavd wa."
435. Omər: "Babux kəmmile Deve Ṣor", — omər, — "ono w babux dast w bra na. W i nxiraytayḏi, i barṯo d Qamboṣṭerəhgaz yo."
436. Omər: "Hani hawile traḥṣar əšne, kofolatno bəṯra, ksoyamno, lə ksyomano, d qodanno, šoqanna mene, lə kqodanno."
437. "E, aydarbo?" Omər: "Ono bi quwa du səḥər uʕdo maṭino larke. Ono me d čəkno bu ʕafrayḏe, ono, kəmḥaləq səḥər aʕli, kmaṣəlli bi stune du bayto, kfoyašno. Šato, tarte, tloṯ, arbʕa, ḥṣar hawxa w lə kmiḥarakno me dukṯi."
438. "Ṭayyəb", — omər, omər, — "walla d ḥozina, d oṯe meni, gšoqanna soz, d šoqannola mene. W d l oṯe meni, šxa čara latli, lo d šoqannola w lo d mḥarabno aʕme. Ayko yo, ayko lo yo?"
439. Omər: "Ono gmobannolux l gabe li walayayḏe w aṯi menux, aṯi menux. L aṯi menux, šxa gəmšadallux bu darbayḏux."
440. Komər komhalxi bu darbo w azzehən, maṭən, kalənne, xəd Bayrut w Zaḥle, tarte walayat hawxa gmoḥən b ḥḏoḏe.
441. Kale šawʕo zlame kəmḥarbi ʕam dawle.
442. Yaʕni mede alfo, tralfo, tloṯ alfo ʕasekər. W hənne šawʕo zlame.
443. Aydarbo aš šawʕani? Ḥa gborəm ʕal i qaflaṯe, gmadʕalla ʕal a ḥrene w u ḥreno gborəm bi qurniṯaṯe, gmadʕalla ʕal a ḥrene.
444. "Lʕama!", — qrelele, omər, — "ya ʕammo", — omər, — "aydarbo u ʕuǧbo rabano?" Omər: "Haqqa ʕaskar ʕam šawʕo zlame mqatli? Wallahi", — omər, — "u damirayḏi lə ktole! E, kəbʕat hat, hway harke! Kazzi ono gəmʕawanno aš šawʕo zlamani!"
445. "Warux", — omər, — "hat mə ḥarulux manne? Hat mʕawən aġ ġalabe, qṭal ann əšmo, gṣəfyo! Mʕawnat ann əšmo." Omər: "Aydarbo gṣəfyo?"
446. Aḥna aydarbo gəmhalxina ʕal u darbayḏan?"
447. Omər: "Haymən ono, u damirayḏi lə ktole, gəmʕawanno ann əšmo!"
448. Komər azzele quwa laš šawʕani.
449. Komər məlle laš šawʕo: "Hatu taʕobe hatu, klayu!" W hiye nafəl baynoṯayye.
450. Xuzi pawo d mu baytayḏe l aṯi!
451. Ḥa harke kqoṭele, šawʕo harke, ʕaṣro harke, ḥamšaḥṣar harke. Komər ma tloṯ alfo maṯe zlame manne lo marfele, mahzamme. U mede, d fayəšwa ste, howe greʕe du səsyayḏe, d maxlaṣle. Mahzamme, azzehən.
452. Komər aš šawʕani kalən ḥərre b ḥḏoḏe. "Lʕama, m ayko l aloho mṭelelan u maloxano w nafəl bayn i ʕaskaraṯi?
453. Komər, xəd ṭayro, d nofəl, bayne rafe d yawne, hawxa mbarbzile m ḥḏoḏe!"
454. Komər hama hedika mədde l droʕe du kurrəko, mballe ʕam ruḥayye.
455. Komər mballe ʕam ruḥayye, komər ʕaṣriye azzehən, maṭən lu bayto.
456. Nafəq zlam l qamaytayye, qumṯe du zlam kibbe haqqa w daqne kibe haqqa ḥlimo, kibe haqqa yarixo.
457. E komər ʕaṣriye yatiwi, ḥaḏ̣iro i ḥšəmtaṯṯe, maḥšamme.
458. Omər: "Ya ahla w sahla bu braziyayḏi! E, ṭlab i ṭalabiyayḏux! Soz ʕam aloho w aʕmux: u maqṣad, d aṯət, ebe gəmkamanne!"
459. "Wallahi", — omər, — "ya ʕammo, ono tə maqṣad latli. U maqṣad, d kətli: hama ḥzeli hawxa šawʕo zlame w tloṯ alfo", — omər, — "lu oždanayḏi lə mḥamele, mʕawnili. Tə mede ḥreno", — omər, — "lo kobaʕno menux."
460. U Ǧanpola xalaṣ tali.
461. Čik bu ʕafrayḏe bu ḥukm d Qamboṣṭerəhgaz. Hiye kale bi odayḏe, u səḥər aʕle, xalaṣ.
462. I naqqa d kmičək bu ʕafrayḏe, xalaṣ saḥər, kəzze l dukṯe w lo lo, i naqqa d knofəq, marfyo yo.
463. Komər fayəš tloṯo, arbʕo, ḥamšo yawme gab Qamboṣṭerəhgaz. Ksoyəm, lə ksoyəm, u ḥawrayḏe, d ḥozele, lə kḥozele. W l aḏəʕ, ayko da azzele.
464. Hiye mə kmətfakər? Komər: "Alla wakil, kit w layt, i naqqa d mahzamla li ʕaskar, aʕmayye mahzamle. Azzele."
465. Komər fayəš šawʕo yawme se Qamboṣṭerəhgaz w ann abne kəzzehən, yaʕni ḥeḏ̣ər ad dəžmən ḥozən, koṯe noše ḥeḏ̣orayye, walla mṣafanne w hiye kale bu bayto.
466. I barṯo d Qamboṣṭerəhgaz ġalabe šafərto yo, ḥliṯo yo.
467. Aš šawʕo aḥunone əmmi: "Ma xuna gdobinala l gawro ṭaw mano, haymən qay l aloho hawxa raḏ̣i, hawxa səmle naṣib? Gdobina ḥoṯayna lu zʕurano, gsayminalanyo ḥaṣo, ṭrowe gabayna!"
468. W i kačke ste, i naqqa d ḥzela u kurrəko, mʕašaqla lu kurrəko.
469. Komər bəṯr maš šawʕo yawme komər Qamboṣṭerəhgaz čəkle iḏe b kəste, mawfaqle a qliḏe daʔ ʔowadayḏe kulle, hiwile l Naro.
470. Komər i naqqa d hule, məlle: "Mfarəǧ ʕal i maliye, d kətle aʕmux."
471. Komər čik bi ġurfaṯe, kəla mliṯo semo, čik paṯe, kəla mliṯo dahwo. Čik paṯe, kəla mliṯo ʕaquṭ, haṯe almas, haṯe lulu, mu malano kulle antikat kətle.
472. U qaṣano dann abne kəzzehən, fətḥi ax xazayən, moṭənne, maḥtənne bi maliyaṯe.
473. Komər moṣele, məlle: "Gfətḥat haqqa owadani, kḥayrat ʕal u mal, amma amanat! Harke lo kowe, d ʕəbrat!"
474. Komər karəx kulle, yawmo, deri yawmo, ṣabr l aṯile.
475. Komər u yawmo da tloṯo komər mḥele u qliḏo ʕal u tarʕo, ftəḥle.
476. Azze, kəla odaye ṣxərto, tə mede layto kit, koməke d qaṭmo. Kəla i koməke hawxa.
477. I naqqa d nafəq bu tarʕo, "lʕama", — omər, — "e, mə kətwa harke, d haqqa d moṣeleli, l əzzuxla?
478. Alla wakil minakafwa b ruḥe, odaye xliṯo wa, minakafwa, ənnahu d u qliḏo d aʕal maqlaḏto, d omər: "Zux, ftaḥa, ḥzay!"
479. Mede latwa eba mi nəkfuṯaṯe, lo məlleli: "Izolux!""
480. I naqqa d nafəq lu tarʕo, omər: "Aaax ax! Ono doʕewayno ḥa, xəd Naro, u abro d Dewe Ṣor, oṯe, ʕobər lu baytano w ṭoreli bi zəndaniyaṯe!"
481. Omər: "Uʕdo man hat? Ayko hat?"
482. Omər: "Hama, me d aṯət, mḥelux iḏux ʕal i koməke du qaṭmano, gdəḏʕat, ayko no, gḥozatli i naqqayo, gdəḏʕat, man no."
483. Komər i naqqa d azzele, mḥele iḏe, i hawxa bu qaṭmo, u qaṭmo mbarbəz.
484. Komər qayəm Ǧanpola me bayn u ʕafro, ḥəṣlele dokumo ʕal qarʕe du kurrəko, madəxle tamo w hiye nafəq.
485. Mədle li kačke w ya alla azzele.
486. Mbele i kačke w mahzamle.
487. Komər mbele i kačke w mahzamle, ʕaṣriye hawi qum ṭwoʕe d yawmo, lə kmibayən u kurrəko.
488. Hawi i saʕa šeṯ, hežinu aṯi ḥəs diḏe l riše, koqoyəm: "Lʕama ayko no?"
489. Nafəq, aṯi lu bayto, kḥoyər, kaṯən aš šawʕo aḥunone di kačke mu ṣaydo.
490. "Ko yo ḥoṯayna? Ko yo ḥoṯayna?" Ḥoṯo d mən w ḥal d mən! "Həh", — əmmi, — "alla wakil kit w layto, d howe ftəḥḥe u tarʕawo? W hnalle u ṣəḥər!"
491. Rahoṭo azzehən, madəqqe, kəle u tarʕo ftiḥo, konafəq me bayn u qaṭmo, kazzele.
492. "L man hawxa səmle l mal lo?"
493. Əmmi: "Ma man kiṯo? Walla l Naro hawxa səmle."
494. Annaqqa aydarbo gtowe? U babayḏa omər: "De, ǧahannam diḏe! Ono mwaʕadwayli, d obewaynoleyo.
495. Mazal l aṯi b ker diḏa, hama ayko d kəzzala, ṭro əzzala! E, ṭrayu mene!"
496. Ṣafro omər: "Be m ayko aṯət, izolux l tamo!"
497. U kurrəko omər: "Uʕdo maruli, i masale mən yo, d oḏaʕno, ono ste!"
498. Əmmi: "I masale: aḥna zbəṭwaylan Ǧanpola, bu səḥər maḥatwaylan bi odayayo, lo fətḥiwaynala, ḥatta d noše lo mofaqle baḥ ḥayayḏe, lo qodarra d soyəm ḥarake mede. Elux mafəklux w azzele, mbele i nxiraytayḏux w azzele."
499. "E, l ayko azze? L ayko lo azze?" Əmmi: "Ma aḥna kəḏʕina, l ayko azzele?"
500. Komər hano, u kurrəko, məllalle omər: "Ya aḥunone, waʕd ʕam aloho w aʕmayxu!
501. Ono gəzzino hul li saʕaye, d lo moṭeno ḥoṯayxu, d ono lo ḥozeno, ʕayni lo qayiṯi ʕal dəṯxu."
502. Hawile məqqaṣ larwal? Ha kamili hani tloṯ əšne hiye larwal.
503. U ḥolo konoṭalle. Komər: "Kamilo adšato ste, l aṯi. Yəmkən adšato d oṯe išallah gdoʕər." Lə kqoṭəʕ u amal mene.
504. Komər — aḥuno — ṣafrayto hano mḥaḏ̣alle u səsyayḏe, maḥatle u makulayḏe bi xurxazinayḏe w rawəx w ya allah!
505. Komər u kurrəko ṣaṭər wa, bad dawsat mhalaxwa.
506. Ad dawsat d Ǧanpola i dawse du ʕulmo ṣiṭo yo. I dawsayḏe xi dawse di gamlo, d fərqat du arwono m ḥḏoḏe, aydarbo yo, hiye i dawsayḏe hawxa mbayanto wa m du ʕulmo.
507. Komər mhalaxle bad dawsat, mhalaxe təšʕo yarḥe d yawmoṯe bu šopayḏe.
508. Komər mhalaxle təšʕo yarḥe d yawmoṯe bu šopayḏe, komər u ḥa yawmo maṭi l dukṯo, kəla bərke d maye, kal kito farše, kiba xd u baytano hawxa, xd i hno du baytano.
509. Kal kito badle, kumto ʕal i farše, kal kito sayfo komo ʕal i farše, kit ṣaḥno, kibe haqqa xalyo ʕal i farše.
510. Kito mqabəl du bərkayo, kito quṣro. Quṣro, xd obəʕ lebux, kəle mqabəl di bərke dam maye.
511. Hano u quṣro d man yo? U quṣro d Ǧanpola yo.
512. W u zlam d oṯe — u darbo kəzze ʕal i bərke dam maye — u zlam, d oṯe, d ḥoze hani, hiye laybe moyadde.
513. W u zlam d moyadde, hənne msamme ne, u zlam, d lowašše, gmoyəṯ. W u zlam, d moyəd u sayfo, gmoyəṯ. Noše laybe moyadde.
514. W čol maqṭuʕ yo, noše layto tamo — yaʕni səmle u ḥəzrayḏe — u zlam, d oṯe tamo, d ḥoze u medano, gmoyadle, gmoyəṯ.
515. W d lo moyadle ste, ṭoləb u ḥarbayḏe, gnoḥət lu ḥarbayḏe. Ġalabe qawyo yo, noše layto d qoyəm, yaʕni qum u həmbez d Ǧan Pola.
516. Omər aṯi u kurrəko, kali barban daǧ ǧule, lo maǧrele moyadde, aṯyo i koməke du qaṭmo l bole.
517. Omər: "Allah wakil d moyadno aǧ ǧulani, xəd i naqqa du qaṭmawo, d mḥeli iḏe ebe, d lo hawxa ǧoreli.
518. Latyo lazəm gmoyadnole w lo ṭro ǧoreli mede!" Zbəṭle u darbo, saləq lu quṣro.
519. Komər zbəṭle u darbo, saləq lu quṣro, mḥele ʕal u tarʕo di darga, noše layt d fotaḥleyo, lazəm foyəš hul ṭwoʕe d yawmo.
520. D oṯe Ǧanpola mu ṣaydo, me larwal hežnuka fətḥile u tarʕo.
521. I kačke mamnuʕ yo d fətḥo, laʔannahu noše lo kəzze w oṯe l tamo xlaf me Ǧanpola.
522. I saʕayayḏe mwaʕadto yo ʕam ṭwoʕe d yawmo, gdoṯe, gʕobər.
523. Komər fayəš nṭəlle, barəm bi xaṣraṯe du surəh, barəm paṯe, noše lə ḥzele.
524. Komər kali hul ṭwoʕe d yawmo ba dkoṯanək, ṭwoʕe d yawmo komər ḥzele, kaṯile...
525. Komər hano, i naqqa d maṭi, ṭawəʕ u yawmo w naḥito i kačke, d fətḥo u tarʕo.
526. Omər bu ftoḥo d ftəḥla u tarʕo, kale u kurrəko kalyo qm u tarʕo. Kale Naro kalyo qm u tarʕo.
527. Ḥəlla, noše lə ḥzela xlaf mene. Lo moḏaʕla ruḥa ebe, ənnahu man yo. W hiye ste l aḏəʕla li kačke.
528. Laʔinnahu aḏəʕ, d kətyo pire, kəla ftəḥla u tarʕo laǧane.
529. Əmmo: "Man hat?" Omər: "Walla, zlam, qṭəʕno mu darbo w aṯino, səmli qəzd d aloho w dəṯxu adlalyo."
530. "E", — əmmo, — "ahla w sahla layt manəʕ, bas ono lanno b iḏe d ruḥi. Itolux, lalyo yo, aloho gmaqḏ̣ela!"
531. Maʕballa u kurrəko w hulale i ḥšəmtayḏe, maḥətla b odaye bašqa, əmmo: "D oṯe Ǧanpola, ḥatta d lo qoṭelux."
532. "E", — omər, — "aloho, aloho maṣtər aʕlax! Adlalyo d qoḏ̣eno ṣafro, gəzzi bu darbayḏi."
533. Komər hawi i saʕa šeṯ, šwaʕ bu lalyo, ḥəlla, aṯi, aṯi, azza, ftəḥlale u tarʕo, ʕabər, yatu.
534. Marke l tamho ḥəlla, li žənəke kmaqləq.
535. Omər: "Malava d omannolax ǧġaliye: "Wallahi adlalyo kḥozeno, kətlan ġalabe sefoqe mlawte mu muklo.""
536. Əmmo: "Lo, layt mede." Omər: "Bele ašər, gdəmmatli di raṣṭiye! Adyawma aṯilan b imomo noše w lə kmaqiratli."
537. Əmmo: "Lo! Aṯiwa ḥḏo ḥaǧǧiye, azəlto lu ḥaǧ w qṣido (+det) harke, səmlila fako d muklo, xila w azzala."
538. Hiye ayko yo Ǧanpola? Bi walaye ftəḥla qaḥwa, komašġəl i qaḥwaṯe, yaʕni žboni d yawmo d ḥoze, iḏa Naro towe gawro ṭowo, gəmḥaləq bəṯre, gḥozele bi qaḥwa nadi.
539. U lalyawo lo maqəlla.
540. Ṣafrayto hiye azze lu šuġlayḏe w u kurrəko nafəq.
541. Nafəq, d əzze l qamayte, rawəx ʕal u səsyayḏe w mədle lu čak w slaḥayḏe w nafəq l qamayte d Ǧanpola.
542. E, Ǧanpola, mede layto aʕme hiye azolo yo lu balad, d əzze li qaḥwa, fotəḥ u nadiyayḏe w tə mede layt aʕme ġayni mu qliḏo du nadi.
543. I naqqa d azzele, omər: "Sum kar diḏux! Lo saymatwa i ḥəzbe dag gawre d yawmo hawxa.
544. U naməs du ʕulmo latyo marfyo."
545. Komər i naqqa d mzaraṭle aʕle i zərṭayo, komər: "Amalli, man hat, w bəṯr gsoyamno i ḥəzbayḏi."
546. Omər: "Ono no, d marfelilux mi ṭangale, mi maʕiquṯo." Omər: "E."
547. Omər: "Me babux bemənnat hat. Ono ste koraxwayno aʕlux b saʕaye hawxa.
548. Ono omanno, balki lattət gawro ṭowo, u mbeli u naməsayḏux w lo koṯət b ker d ruḥux."
549. Komər daʕər lu bayto, mṭele u səsyayḏe w mədle lu sayfayḏe w li rumḥayḏe w naḥiti l ḥḏoḏe.
550. Me ṣafrayto w hul ʕaṣriye komoḥən b ḥḏoḏe, l ḥa lo qadər ʕal u ḥreno.
551. ʕAṣriye naḥiti a tre, mballe as səsyaṯṯe, saliqi lu quṣro, maḥətte as səsyaṯṯe lawġul, huwanne u muklaṯṯe.
552. Saliqi, muklo, štoyo, dmoxo, sahiri hol li saʕa traḥṣar tavda w kul ḥa daməx bi nvinayḏe.
553. Tloṯo yawme b imomo kəmḥarbi w b lalyo kəxli, kšotən tavda.
554. Komər u yawmo dann arbʕo l Naro ṭləble quwa m aloho w mədde l ḥḏoḏe baʕ ʕafrat, marfalle as səsyaṯṯe w mədde l ḥḏoḏe baʕ ʕafrat, mədle, drele.
555. Grəšle u sayfo, d šoləḥ qarʕe, omər: "Ono taslim taḥt u ḥukmayḏux. U mede, d mʔamrat, ahla w sahla!"
556. Marfele hiye tamo — u soz dag gawre meqəm u mede, d obənwa soz, xalaṣ hawo wa. 
557. Komər marfele w qayəm, aṯən, saliqi lu quṣro.
558. Omər: "I ṭalabiyayḏi, kobaʕno i nxiraytayḏi."
559. Hulele i nxiraytayḏe omər: "Izolux, aloho howe aʕmux. Lo eli ḥzelilux w lo elux ḥzeluxli."
560. Komər mədle l droʕa di nxiraytayḏe w rawixi ya allah aṯi. Daʕər, maṭi l Qamboṣṭerəhgaz.
561. I naqqa d maṭi, ḥəlle, kəla i barṯo aʕme, ġalabe səmmanne kef w šahiye nafiqi l qamayte.
562. Maḥətte me yawme d ʕruto l yawme d ʕruto, səmmanne məštuṯo. Komər fayəš šato tamo ste.
563. Bəṯr me d fayəš šato tamo, ṭləble əzən manne, omər: "Ono ste, kətli ḥolo w me ʕayle rabṯo no w u baytayḏi: hani hawili šeṯ əšne, d nafəqno mu bayto. Kobaʕno, d obitu u əzənayḏi, annaqqa d əzzino lu bayto."
564. Komər səmme kar dəṯṯe w marwaxle i nxirayto bəṯre ruḥe w ya allah səmle kar, d oṯe su ḥolo.
565. Komər aṯi u ḥolo, aydarbo hawile maliye?
566. Hul d ṭəlbat m aloho, l aloho hulele mal.
567. Zlam qaṭəʕ ṭariq yo. Kəzzele l qamayto, tano mšaləḥ hano, kəzze, kqoṭe hano, moṭe u talanayḏe, kəzzele, moḥe bax xazinat du ʕulmo, kfotəḥ, hawile maliye ġalabe.
568. Komər bi kamale da šwaʕ əšne malḥaqle ruḥe lu bayto du ḥolo.
569. Komər maṭi lu bayto du ḥolo, komər u ḥolo šaməʕ. Hule xabro l ḥar mar ruʕye du ḥolo omər: "Izolux, mxabər ḥoli, amar, kaṯi Naro!"
570. Komər nafəq l qamayte, mawfaqle i ʕaskarayḏe l qamayte, səmmalle kef w aṯən lu bayto.
571. Komər aṯən lu bayto, hežnuka maḥətle i məštuṯo du xwarzayḏe w səmlele məštuṯo.
572. Komər ʕəsri yawme i məštuṯayḏe ʕal i arʕo hənne kobən muklo, kobən... saymi ʕazayəm.
573. Komər bəṯr maʕ ʕəsri yawme. Omər: "Ya xwarəz! Annaqqa gmawfaqno babux mi zəndaniye. Žboni d xaṭər diḏux.'
574. Omər: "Ya ḥolo! U zlam towe xayən, iḏa kan d howe u babo d ḥa, howe u aḥuno d ḥa, lo lazəm ḥa marḥəm aʕle.
575. Babi, ṭraye, xəd kətyo! Bas lazəm əzzano, annaqqa moḥina rišo b babux. Bu babo, bu ǧəddo.
576. Komər mədde u ṭarš, u talanaṯṯe, u malaṯṯe aʕmayye, səmme kar dəṯṯe, səmme qəzd di walaye du babo su malko.
577. Komər i naqqa d maṭən l ḥeḏər i walaye, mšadarre ʕam daworo, əmmi: "Izolux, amalle lu malko, amar: kaṯi Aḥmad u abrayḏux!"
578. Hulele lappe d lirat omər: "Izolux, mbašər babi!"
579. Azzele, məllele lu babo omər: "Ya u malkayḏi, kombašannolux, u abrayḏux Aḥmad kaṯi." — "Lo kowe", — omər, — "u abrayḏi Aḥmad qṭəlle me flan tarix, me flan waxt!"
580. Omər: "Ono komannolux, kaṯi u abrayḏux w huleli lappe d lirat baxšiš."
581. I naqqa d məlle hawxa, mofaqle u ǧayšayḏe kule l qamayte w i ʕaskar w kulle nafiqi l qamayte bak kuššaf w bu kef w bi šahiye azzehən.
582. Azzehən, kale šrolo u abro yo.
583. Azze l foṯe, mṭele u abro lu bayto w u malko yatu w hiye qayəm b dukṯe malko...
584. W tə žmira saġ! (Ich: tə saġtər!)

======
Ritter: 070. MḤ_Ḥwo Der blinde Sultan und seine Soehne.txt
001. Komər kətwa w latwa, ṭaw m aloho d bi šmayo latwa.
002. Kətwa šulṭono bi walaye d Ṣṭambəl. Kətwayle tarte pire.
003. Komər ḥḏo manne, kətwayla tloṯo abne w ḥḏo manne, kətwayla ḥa.
004. Komər mədde d zaman kayiwi ʕayne. Məllele lu waziro omər: "Ya u wazirayḏi! Kobaʕno, d mdabrat u darmono d ʕayni.
005. Me ḥakime, me noše xətyarin, mašire aʕlux, me ḥəkme mede saymat, ʕayni konəqri, lə gmidabanno me qumayye."
006. Omər: "Ya u šulṭonayḏi! Ono mwaʕadli aloho, d lo moṭeno, hul d kətlux ḥa qariwo elux, d ono lo moṭeno u darmono d ʕaynux.
007. Kətlux tloṯo abne w kətlux abro naʕimo, lḥamdəlla hawo ste kokaməl, arbʕo abne kətlux.
008. Ṭro hənnək əzzehən, moṭən u darmono d ʕaynux!"
009. E, qrele lu abrayḏe u rabo omər: "Abri, qum, mlay i xurǧazinayḏux lirat w krax b briṯo, d moṭət u darmono d ʕayni!
010. Halbat u kewano kokoyu. Kətle darmono ste, d noyəḥ."
011. Omər: "Ahla w sahla baba! Gəzzino, moṭeno u darmono d ʕaynux. Iḏa towe bak kallawat, gmoṭene, w, d lowe bak kallawat, šxa gdoʕanno."
012. ʕAṣriye komər məlle lann aḥunone: "Ono tane laybi əzzino, darbo raḥuqo. W balki li qoyaṯli xayifo, itoxu aʕmi, gəzzano a tloṯotayna!"
013. "E", — əmmi, — "a tloṯotayna heš ṭaw gmiwansina tavda. W bi nuxrayto ktowina tavda, yalla!"
014. Komər səmme kar dəṯṯe, a tloṯo rawixi w azzehən, d moṭən u darmono d ʕayne d babayye.
015. Hano, u naʕimo, omər: "Mazal gəzzoxu, ono ste gdoṯeno aʕmayxu."
016. Əmmi: "Naʕimo hat w laybux d oṯat, lo kowe, d oṯat aʕmayna." Omər: "Haymən gdoṯeno." Əmmi: "Ṭro oṯe!"
017. Nafiqi mu balad, mḥallalle, hul d mayəṯ, madʕarre.
018. Komər madʕarre, mhalaxle əšmo. Omər: "Malava daʕənno lu bayto, u ʕulmo gdəmmi: "Nafəq w azzele hiye ste aʕmayye!" U nošo d ḥozeli, lə kəḏʕi, i qaḏ̣iye mən yo, gdəmmi: "Lo maǧrele d əzze, daʕər!" Haymən gəzzino moṭenanne!"
019. Komər mhalaxxe məšwar, hənnək raḥiqi, hiye malḥaqle, maṭəlle. Maṭəlle, komər daʕiri disa. Mḥallalle, hul d mayəṯ, w mhalaxxe.
020. Komər kali, šqəlle i məṣafaṯṯe w bəṯr hiye mhalaxle bu darbo hul falge d yawmo.
021. Falge d yawmo maṭi l sofi, kale bu darbo kalyo.
022. "Marḥaba, ʕammo!" — "Marḥaba w ahla, brazi!" Omər: "Uʕdo aṯi tloṯo rawixe, ayko da azzehən?"
023. Omər: "Brazi! Ono me ʕumri ḥamšaḥṣar əšne w ʕumri kawi ḥamməš w šawʕi əšne, ono ʕal a tre darbani no.
024. U zlam, d əzze bu darbano, gəzze w lə gdoʕər w u zlam, d əzze bu darbano, xəd d əzzele, gdoʕər."
025. Omər: "Ṭayyəb, a tloṯo rawixanək ayko da azzehən?"
026. Omər: "Azzehən harke bu darbo, kəzzehən w kodəʕri." Omər: "B xaṭər diḏux!"
027. Hiye azzele bu darbo, d ayna d kəzze ebe, d lə gdoʕər. L azze bəṯr ann aḥunone.
028. Komər hiye mhalaxle me ṣafrayto hul ʕaṣriye.
029. ʕAṣriye ṭawəʕ u yawmo aʕle. Maṣəlle u səsyayḏe b droʕe, dəqle u sakkahayḏe bi arʕo, mḥaḏ̣alle u muklayḏe, maḥšamle, mlele u sabilayḏe, maqəṯle, štelele sabil, tre, w mḥalaqle u kurkayḏe ʕal qarʕe w daməx.
030. Komər mhalaxla ḥamšaḥṣar yawme d yawmoṯe bu karano.
031. Komər maṭi l bərke d maye, l baxča, ba mən baxča yo? Hama ḥa kobəʕ, d l oxəl w lo šote w mfarəǧ ʕal i bərkaṯe.
032. Komər azzele, yatu b fema dam mayanək, mofaqle laḥmo, xile, štele maye.
033. Komər ḥəlle, kmibayən bam maye šawq d ṭayro, lʕəl mene kəle ʕal at tamarat.
034. Mən ṭayro xuško yo. Hama hul d ṭəlbat m aloho, ṭayro layəq yo.
035. Komər hedika azzele, čəkle iḏe bi xurǧazinayḏe, mofaqle u tər w kavanayḏe, yatu qm u ṭayro.
036. Mḥele bu ṭayro, xlaf me pərtəke lo qšiʕ mu ṭayro. W mahzamle lu ṭayro, fayər, azzele.
037. Azze, mədle li pərtkayo, ḥəlle aʕla, ḥəngi xuške wa, xəd kahrabiye b dukṯo d ʕətma, ḥa maqəṯla, haqqa kobo šawq. Midole, čikole b kəste.
038. Midole, čikole b kəste w mhalaxle, aṯi li walaye.
039. I naqqa d aṯi li walaye, omər u səsyo, kḥel, aḥna kəmmina, mbarxo yo.
040. U tarʕo d əzzele, yaʕni u tarʕo du mərad yo.
041. Mhalaxle lu səsyayḏe, mḥele qarʕe b tarʕo, ʕabər lawġul.
042. Nafiqi qamayte, mədde lu səsyayḏe, maṣərre, ʕabər lawġul, yatu.
043. Ha hawi waxt d ḥšəmto, mṭalle i ḥšəmto. U bayto d man yo? U bayto du mufti, yaʕni u bayto du mufti di walaye yo.
044. Komər hawi ʕaṣriye, kətle naʕəmko čučəko. Aṯi su dayfo, čəkle iḏe b kəste, d obele haka lira, haka tarte, mḥalaqle iḏe b kəste, aṯyo i pərtkayo b iḏe.
045. Mədle li pərtke, huleleyo w hulele lira, maḥtole b iḏe du zʕuro.
046. Komər i naqqa d mofaqle i pərtke du ṭayro, hula šawq lawġul.
047. Komər li emo du kurrəko ntišola m iḏe, maḥtola b ʕeba. Omər maḥtola b ʕeba w maqḏ̣alle i sahraṯṯe w damixi.
048. Ṣafrayto hula i pərtke lu mufti, əmmo: "Izolux, hawa lu malko. Haṯe kmaliqo lu malkayḏan!"
049. I naqqa d lu mufti ḥəlle aʕla, pərtke ġalabe layəq yo. Azze, hiwole lu malko.
050. U malko mədle ʕulbe d lirat, hulele lu mufti baxšiš.
051. Omər: "Lə gməzwono w lə gmizabno i pərtkaṯe. M ayko məṭyolux?"
052. Omər: "Lə mšaylat! Azzino lu ṣaydo w kətwa ṭayro w mḥeli ebe, ġayni mi pərkaṯe lə dreli mene w fayər, azze, mahzamle. Məlli, kmaliqo lu malkayḏi, mṭeliluxyo haddiye."
053. Hawile qadro ġalabe lu mufti su malko bi pərtkayo.
054. W u malko w i aṯto hama gmaydi li pərtkayo w gəmfarǧi aʕla, lawəlle fəkər ʕal u šaʕb abadan.
055. U ʕulmo gmanhəb ḥḏoḏe, qoṭəl ḥḏoḏe, gmahəzmi ap pirat d ḥḏoḏe. Hiye lo ḥarule me tə mede, gəmfarəǧ ʕal i pərtkayo.
056. U ḥa yawmo aṯi ḥa omər: "Ya u malkayḏi! Latlux haž mu šaʕbayḏux. Lu šaʕb qšəʕle ḥḏoḏe, mtawlaffe ḥḏoḏe?"
057. Omər: "ʕAǧab", — omər, — "haṯe pərtəke yo, haqqa korəḥmatla? D moṭatwa u ṭayro di pərtkaṯe, aydarbo gsaymatwa!"
058. Omər: "Ṭayyəb, ma kətla ṭayro li pərtkaṯe? Aydarbo ṭayro fayoro gmoṭəlle?"
059. Omər: "U zlam, d mṭele i pərtke, gmoṭelux u ṭayro ste." — "Lo kowe?" Omər: "Ono komannolux." Mšadalle bəṯr u mufti.
060. Mšadalle bəṯr u mufti. Omər: "Rahoṭo itux!"
061. Azzehən la greʕe, mərre lu mufti, əmmi: "Koqorelux u malko."
062. Azzele, hulele šlomo: "Xer yo, ya u malkayḏi?" Omər: "Xer yo kobaʕno u ṭayro di pərtkaṯe menux."
063. I naqqa d məllele hawxa, omər: "Ahla w sahla! Hawli mədde d yarḥo d yawmoṯe, hul d əzzino, koraxno aʕle, moṭenuxyo!"
064. Aṯi ʕaṣriye, u mufti maḥətle qarʕe qume w kmətfakər ġalabe.
065. U kurrəko, əšme Ḥasan yo. Ḥasan komər: "Ya ʕammo, xer yo!" Komər: "Haqqa komətfakrat?"
066. Komər: "Ya Ḥasan, ma mə xer yo? Haymən u malko huleli muhla yarḥo d yawmoṯe.
067. Šxera xuderra lo moṭatwa i pərkayo w lo saymatwa i fəṭnayo.
068. Ono ste hiwolux lu kurrəko, midoli m iḏe, azzi, hiwoli lu malko w u malko uʕdo koṭoləb u ṭayrayḏe meni!"
069. Ḥasan ste u ḥa yawmo konofəq lu balad, koḥoze an naʕəmkat du balad. Kit moharṯo barban du baḥar, knafiqo garwoniṯo mu baḥar, an naʕəmkat komoḥəlla bak kefe, kṭərḏila mu balad.
070. Azzele omər: "Qay hawxa kosaymitu?" Əmmi: "Haymən lu malko hulelan amro, moharṯo garwoniṯo yo, məlle: "Zoxu, qṭalula, d lo migarwni as səsye du balad mena!"
071. M ayko nafiqo?" Əmmi: "Walla mu baḥar nafiqo." — "E", — omər, — "hawuliyo kul ḥa, mudunxu frang!"
072. Hulalle kul ḥa frang, mṭele i moharṯo lu bayto, kmašəġla kul ṣafrayto w kul ʕaṣriye bam maye šaḥine, kəmdarmalla.
073. I moharṯayḏe mʕadlo. Hawyo, xəd d obəʕ lebux, nayəḥla tə mede, lo fayəš eba.
074. Marfele u səsyayḏe w kəmrabe i moharṯayo.
075. Komər ʕaṣriye, i naqqa d azzele, mədle u em di moharṯayḏe, i ḥšəmtayḏe d obela, komər maḥətle u emayḏe quma w yatu, maḥətle iḏe hawxa qum feme w mətfakalle, mḥalaqqe lad damʕe b ʕayne.
076. Omər: "Ono awwəl ḥḏo: aṯino lu darmono d ʕayne d babi, maxraǧli ak kallawat, d mṭeli aʕmi, w dat tarte i fəṭna, d səmli bayn lu mufti w lu malko.
077. Ṣafro gqoṭəl u mufti w an naʕimani diḏe gfayši hawxa. I ḥṭiṯo kula eli simoli."
078. I moharṯo madʕalla aʕle, əmmo: "Xer yo, ya Ḥasan?" Əmmo: "Haqqa kmətfakrat?"
079. Omər: "Ya, ya mbaraxto! Xer yo, i masale ḥal w masale di pərtke du ṭayro w du malko haṯe paṯe yo.
080. Kobəʕ u ṭayro di pərtke mu mufti w eli məṭyoli."
081. Əmmo: "Šxera xudera, d l əmmatwa u xabrano, w an naʕəmkat di walaye i naqqayo qəṭliwayli w lo maxəlṣatwayli mal lappaṯṯe!"
082. Əmmo: "Ḥṭiṯux b qḏolux! Izolux, amalle lu malko: "Ṭro mḥaḏ̣allan arbʕi čuwalat d ḥeṭe w ṭro oṯe arbʕi greʕe aʕmayna w u zlam, d məllele lu malko: "Kətla ṭayro, li pərtkaṯe ṭro oṯe aʕmayna w gəzzano! Hway gawro ṭowo w maxleṣe!
083. Gəzzano l Gire Ḥəsrate kəmmile.
084. Gmaxlina u zad ʕal qarʕe du gər, ṣafro yawmo d ʕruto yo. U ṭayrano u malko daṭ ṭayre yo.
085. I naqqa d maxlət u zad, gyətwat bayne du zad w gdoṯən aṭ ṭayre, glətmi ḥeḏər u ṭayrawo, ḥeḏər u malkaṯṯe, u mede, d mʔamər aʕlayye, hawxa gsaymi.
086. I naqqa d maḥət ʕal qarʕe di kawmo daḥ ḥeṭe, hway gawro ṭowo, mude w malḥəqli!
087. Ono gmaxəlṣallux, lo w lo, aṭ ṭayre gdəxliluxwa."
088. "E", — omər, — "towe hawxa, baṣiṭ yo."
089. Azze, məllele lu mufti, omər: "Maḥšəm w hway b kef! ʕAl aloho w aʕli d moṭenux u ṭayro, mora di pərtke." Komər: "ʕAl aloho w aʕli d ono moṭenolux u ṭayro."
090. Komər azzele lu mufti, məllele lu malko: "Ya u malkayḏi, ḥaḏ̣əlli arbʕi čuwalat d ḥeṭe w arbʕi greʕe ṭro oṯe aʕmi! W u zlam, d məllelux: "U ṭayro, kətla li pərtkaṯe ṭayro, ono gmoṭenuxyo.""
091. Komər mḥaḏ̣allele ṣafrayto i ṭalabiye, d ṭləble, w mšadrile aʕme w rawəx u kurrəko w ya allah!
092. Komər azzehən l Gire Ḥəsrate, maxlalle ṣafrayto u zadaṯṯe, čik Ḥasan taḥte du zad w maṣəlle i moharṯayḏe taḥte du gər w a greʕe fayiši laltaḥ w hiye kale tamo.
093. Komər hawyo i saʕa ḥṣar bu yawmo: ṭayro marke, ḥa marke, ḥa marke, ḥa marke komər layimi aṭ ṭayre kulle ʕal qarʕe du gər.
094. Komər layimi kulle l qarʕe du gər, komər hawyo i saʕa traḥṣar, falge d yawmo, lu ṭayro maḥətle ʕal i kawmo daḥ ḥeṭe.
095. Komər i naqqa d maḥətle ʕal i kawmo daḥ ḥeṭe, komər hama hul d l aloho hulele quwa l Ḥasan, zbəṭle raġle du ṭayro w mḥele b ruḥe w mahzamle me bayn aḥ ḥeṭe.
096. Komər bu tehzimo d mahzamle w naḥət bi kaše, komər lu ṭayro mazʕaqle ʕal aṭ ṭayre, hul d i moharṯo malḥaqlale lu kurrəko. Hul d aṭ ṭayre qayimi, fayiri, mḥalle ba greʕe, qṭəlle a greʕe, qṭəlle ab baġle w as səsyaṯṯe.
097. Komər i moharṯo šqila i məddayḏa, mahzamla.
098. Maxlaṣla u kurrəko, mṭele u ṭayro, hule lu mufti.
099. Lu mufti mədle w ʕaṣriye mbele laǧan u malko.
100. Annaqqa u malko aydarbo pṣiḥ bu ṭayrano! Ṭayre bi arʕo layto xoṯe. W ġalabe koṯele lu malko kef ebe.
101. W u mufti hawi... maḥətle waziro gab ruḥe, ḥəngi hawile qadro bi masalaṯe. (Ich: maʕli ḥəs diḏux!)
102. Komər u kurrəko məllele lu mufti, omər: "Ya ʕammo! Wallahi ono aṯino b maqṣad w lo səmli heš u maqṣadayḏi." Omər: "Xer yo, ya brazi?"
103. Omər: "Aṯino lu darmono d ʕayne d babi, ʕayne d babi kayiwe ne. Kobaʕno, d ḥozeno darmono l ʕayne d babi."
104. Omər: "Brazi, u darmono d ʕayne d babux baṣiṭ yo, ono gəmdabannuxyo."
105. W a tloṯo aḥunonayḏe: hano azzehən u qərš, d kətwa aʕmayye, maḥətte bas sinamat w maḥətte baq qaḥwat w harke tamho frang lo fayəš aʕmayye. Haw kəppe dəʕri lu bayto ste, fayiši ba blade.
106. Komər u malko annaqqa haw hawile haž mu šaʕbayḏe. Komər u ḥa yawmo azzele l ḥa, məllele: "Ya u malkayḏi! U ṭayrano, u ṭayrano latyo d lo more hawxa, an naqšani aʕle w i layəqbunaṯe aʕle, kətle more du ṭayrano."
107. "Lo kowe?" Omər: "Komannolux: u ṭayrano mrabyo, u ṭayrano kadi yo, ʕal i iḏo kəmrabəlle. Kətle more lu ṭayrano."
108. Yaʕni aydarbo kətle more?" Omər: "Kito ḥurma, konəšqo naqqəš, ʕal an naqšat, d kit ʕal u ṭayrano!
109. Lazəm..." Omər: "Haṯe kmaləqlux i ḥurmayo, d moṭatla bayn u baytayḏux, tuyo malkṯo laǧanux!" Omər: "Haymən, šrolo yo!"
110. Mšadallele lu mufti, omər: "Itux larke!" — "Mən yo?" Omər: "Kobaʕno, d moṭatli marte du ṭayrano!"
111. "Ya u malkayḏi", — omər, — "hano ṭayro fayoro wa. Azzino lu ṣaydo. Bu ṣaydo zbəṭli ono, m ayko koḏaʕno, man yo i martayḏe? W man kətle more?"
112. Omər: "Čara latla! Lo kowe, d lo moṭatli, aw gšolaḥno qarʕux aw gmoṭatli marte du ṭayro."
113. "E", — omər, — "kobaʕno, d obatli fərṣa yarḥo d yawmoṯe. Mšayanno, koraxno, iḏa hawile marto, gmoṭena, lawile, kale qarʕe qumux!" — "E", — omər, — "izolux!"
114. U mufti aṯi lu bayto disa, ʕaṣriye hawi waxt di ḥšəmto, maḥətte i ḥšəmto w yatiwi ʕal i ḥšəmtaṯṯe. U mufti mətfakalle.
115. Ḥasan omər: "Xer yo, ya ʕammo, komətfakrat adlalyo?"
116. Omər: "Ya brazi! Ḥal w masale diḏie w du malko hawxa yo, koṭoləb marte du ṭayro meni.
117. Ṭayro fayoro, m ayko koḏaʕno, kətle more, latle more?"
118. Komər ʕaṣriye, maḥšamme i ḥšəmtaṯṯe, azzele, hule em li mohartayḏe, disa mətfakalle.
119. Əmmo: "Xer yo, ya Ḥasan?" Omər: "Walla ya mbarazto! U ḥakəm koṭoləb marte du ṭayro, d mṭelan, kobaʕla mu mufti!"
120. "E", — əmmo, — "ḥaru baytux!" Əmmo: "Bi zoriye d maxlaṣlux u ṭayro!" Əmmo: "Kəzzolux, čaykat ruḥux baw warṭat du mufti w du ḥakəm?" Əmmo: "I naqqayo xaliṣat. Annaqqa mo bam mo gməqṭolat.
121. Ṣafro", — əmmo, — "yawme d ʕruto yo. Hani hawile ḥamšaḥṣar yawme lu ṭayro, d i martayḏe d lə ḥzela."
122. Əmmo: "Ṣafro gdəṯyo l Gire Ḥəsrate, gkərxo ʕal u ṭayro, iḏa hul li saʕa traḥṣar l aṯi... w aṭ ṭayre kulle gdoṯən — iḏa l aṯi", — əmmo, — "gəmzaʕbro aʕlayye w gmazəḥqo aʕlayye: "Mə səmxu, — gdəmmo, — "bu malko?""
123. Hənnək gdəmmila: "Aṯi ḥa bi masalaṯe, zbəṭle u ṭayro w mahzamle."
124. Əmmo: "Hate gəzzux, gḥəbšat i arʕo, saymat gurto.
125. W gdoṯe greʕe aʕmux, gəmkasəlla, gmičokət bi gurtayo.
126. W gməblina disa ḥamši čuwalat d ḥeṭe aʕmayna, gmaḥtinanne tamo.
127. I naqqa d əṯyo, gdəmmo: "Hano u makul daṭ ṭayre yo, aṯi, ko yo u malko daṭ ṭayre?"
128. Əmmo: "Hiye gyətwo ʕal aḥ ḥeṭe, kətla sabil, gšətyo maq qaḥrat.
129. Məd tloṯo buġre, mḥay bu sabilayḏa!"
130. Əmmo: "I naqqa d moḥət ab buġrani, bu sabilayḏa", — əmmo, — "hiya gmətfakro, gdəmmo: "Walla u ṭayrayḏi yo, koməpṣəḥ aʕmi! Gdoṯela kef", — əmmo, — "gmazəḥqo ʕal aṭ ṭayre, me d mazʕaqla aʕlayye", — əmmo, — "hənne gmahəzmi. Hate muda, zbaṭa, malḥaqliyo!
131. Malḥaqlux eli, gmaxəlṣallux. Lo malḥaqlux eli, walla gqəṭlilux. Ḥṭiṯux b qḏolux." — "Haṯe yo?" Əmmo: "Ġayni maṯe layto gabi."
132. Komər azze, məllele lu mufti: "Qum, malle lu malko, mḥaḏ̣alli arbʕi greʕe aʕmi, ṭro moṭən ḥamši čuwalat d ḥeṭe w ṣafro yawme di ʕruto yo, gəzzino, balki moṭeno marte du ṭayro."
133. Komər azzele lu mufti, məllele lu ḥakəm omər: "Mḥaḏ̣əlli arbʕi greʕe w ḥamši čuwalat d ḥeṭe. Ṣafro gəzzino, balki moṭenux marte du ṭayro."
134. I moharṯo məllale əmmo: "Kəmmallux: haṯe d lowat ḥiṣo, aṭ ṭayre gqəṭlilux adyawma: čara latla."
135. Komər rawixi w azzehən, maṭən l Gire Ḥəsrate, səmle dukṯe, hul i saʕa ḥṣar mḥaḏ̣alle dukṯe, səmle dukṯe, mhandazle dukṯe hiye w bəṯr mi saʕa ḥṣar aṭ ṭayre naḥiti, maḥətte b qarʕe du gər.
136. Maḥətte b qarʕe du gər, ḥa ḥa aṯi, tre tre aṯi, hul d layimi aṭ ṭayre di arʕo kulle, aṯən l qarʕe du gər.
137. Komər hiya ste aṯyo marte du ṭayro, əšma Hardam Ǧuwan yo, yaʕni təm w dayəm lə gmasiwo, ḥəngi d kətyo b kef.
138. Komər aṯyo w yatiwo ʕal i kawmo daḥ ḥeṭe, mədla li kəsto du tətənayḏa, mofaqla, mədla lu sabilayḏa, mlela, maqəṯlala nuro, maḥtola ʕal u sabil, kəla ggəršo.
139. Hiye mi gurto mədle tləṯ kefe, mḥele bu sabilayḏa.
140. Komər i naqqa d mḥele awwəl kefo, əmmo: "Kəbʕono, ya u ṭayrayḏi, be ayko hat? D oṯət, ḥəzyallux, ġalabe qḥirono aʕlux." U kurrəko lə mḥarək.
141. Dat tarte əmmo: "Kəmmono, be ayko hat? Maləz, itux!" Da tləṯ mḥele u buġro, mazʕaqla, qolo ḥiṣo, məlla laṭ ṭayre əmmo: "Kogəḥkitu aʕli!" Mazʕaqla b qolo ḥiṣo w qayimo.
142. Bu qyomo d qayimo aṭ ṭayre kulle mahzamme maz zuhṯe.
143. Hiye qayəm mi gurto, nfəṣle ruḥe, ela zbiṭole qum ṣadre w naḥət bi kaše.
144. Naḥət bi kaše, i mohartayḏe aṯyo l qamayte, rawixi ʕal i moharṯo w ya allah.
145. I naqqa d mahəzmole, drela hawar laṭ ṭayre. Aṭ ṭayre hul d aṯən, lbiki ba greʕe, qṭəlle a greʕe.
146. Hiye maxlaṣle i məddayḏe, aṯi lu bayto.
147. Aṯi lu bayto, mṭele i žənəke w hiwole lu mufti w lu mufti məblole lu malko.
148. Komər i naqqa d məblole lu malko w lu malko ḥəzyole, mən ḥurma yo, ġalabe u malko, aṯile kef w zbəṭlele qadro lu mufti ġalabe.
149. I naqqa d li Hardam Ǧuwan ḥzela u ṭayrayḏa tamo, pṣiḥo, ġalabe pṣiḥo.
150. Azza hiya w u ṭayrayḏa mədla lu ṭayrayḏa, məštaʕela ebe w čiko b odaye l ruḥa.
151. Hawi ʕaṣriye, u malko ṭləble əzən, d ʕobər l gaba, əmmo: "Lo kmaqəblono, zlam d ʕobər l gabi, xlaf mu zlam, d mṭeleli."
152. U malko omər: "Eli mṭelilax!" Əmmo: "Elux mṭeluxli?" Omər: "E." Əmmo: "Amalli, aydarbo mṭeluxli!" Omər: "Eli mṭelilax me flan dukṯo, b flan šəkəl." Əmmo: "Dugle yo.
153. Bas", — əmmo, — "iḏa kan elux mṭeluxli, gəzzux, moṭət u ḥəmmamayḏi, d kosəḥyono ebe, w gdoṯət i naqqayo. Gdoballux əzən, d mbarxatli, xəd i ʕade, gtowina aṯto w gawro l ḥḏoḏe."
154. Qrelele lu mufti omər: "Itux, mufti!" — "Mən yo?" Omər: "Kəbʕo d moṭət u ḥəmmamayḏa."
155. U ḥəmmamayḏa b aḏne du səsyo baḥri yo, kəle bu baḥar. Me yawme d ʕruto hul yawme d ʕruto naqqa konofəq.
156. U mufti aṯi, məllele lu kurrəko, omər: "Ya Ḥasan!" Omər: "U malko koṭoləb u ḥəmmam d Hardam Ǧuwan."
157. Komər azzele, mbele u muklo di mohartayḏe w məllela: "I qaḏ̣iye hawxa yo."
158. Əmmo: "Ḥoru baytux! Šxera xuderra i naqqayo an naʕime qəṭliwayle w lo maxəlṣatwayli mal lappaṯṯe w d lo məṭyowa i masale li daraǧaṯe!"
159. Əmmo: "Ṣafro ṭro oṯe zlam, towe b ḥaylo, ḥuṣ šawʕo kulave aʕli w kul kulav kḥayṣat šalit ṭowo aʕle!
160. U səsyo baḥri aḥuni yo. Iḏa kan ele qṭileli, ḥaru bayti w iḏa eli qṭili aḥuni, ḥoṯo w aḥuno yo.
161. W ṣafro gəzzano, ṣafro ʕruto yo, lazəm nofəq."
162. Komər rawəx ʕal i səstayḏe w ḥəṣle šawʕo kulave aʕle w ya allah azzele.
163. Komər azzele barban du baḥar, marfele i səstayḏe. Mamnuʕ yo, səsye d roʕe bi dukṯo, d konofəq u səsyo baḥri.
164. Komər ḥəlle falge d yawmo, u baḥar hawi tarte šəqqat. Komər nafəq u səsyo.
165. Komər i naqqa d nafəq u səsyo, aṯi me lugab, hul d l aloho hulele ḥaylo, mḥelela gazze li moharṯo.
166. Komər mbele kulav, manək šləḥle bi gazzayḏe. Komər hiya daʕiro aʕle, mḥelale gazze, ḥḏo mene, ḥḏo mena. Komər mḥelale šeṯ gazzat li moharṯo, mofaqla i kazabayḏe. Hiye mḥelela šeṯ, heš fayəš kulav aʕla.
167. Komər ba šwaʕ mḥelale ḥḏo, drela. I naqqa d drela, komər aṯi lu kurrəko, mḥele u sayfo b aḏne, šləḥle aḏne, čikole b kəste w aṯi.
168. Komər rawəx, aṯi su mufti, hulele lu mufti omər: "Izolux, mbela lu malko!"
169. Komər i naqqa d lu mufti hiwole lu malko, lu malko ʕaṣriye mḥele lu tarʕo, ʕabər si žənəke omər: "Mṭeli u ḥəmmamayḏax."
170. "Mṭelux u ḥəmmamayḏi elux?" Omər: "E."
171. Əmmo: "Iḏa elux mṭelux w səmlux i gawruṯaṯe, walla gsaymallux. Iḏa lo elux, ono u zlam, d səmle i masalaṯe, ono hawo gsaymono w lo tə noše."
172. "Noše xlaf meni", — omər, — "laybe moṭelax."
173. "Aydarbo mṭeluxli?" Omər: "Mṭelilax, aṯino lu quṣro, mu quṣro mədlilax, mṭelilax." Əmmo: "Xayr!"
174. Qrele lu mufti: "Mufti, aydarbo məṭyolux?" U mufti omər: "Bavo, laybi d mdaganno, walla lo eli məṭyoli. Kətli ḏ̣ayfo, lu ḏ̣ayfayḏi məṭyole."
175. Qrelele lu kurrəko, aṯi u kurrəko. "E, aydarbo mṭeluxli?" Omər: "Ya malkṯo", — omər, — "d omannax, aydarbo mṭelilax.
176. Awwalan", — omər, — "b feme d flan bərke mḥeli bu ṭayrayḏax, dreli pərtke mene, mṭeli i pərtke lu malko, u malko ṭləble u ṭayro." Omər: "Aṯino l Gire Ḥəsrate, zbəṭli u ṭayrayḏax w maxlaṣli, mṭeli.
177. Koṯe l bolax, i naqqa d mḥeli a tloṯo buġre bu qallunayḏax, elax mazʕaqlax ʕal aṭ ṭayre, mahzamme, zbəṭlilax, mṭelilax.
178. W azzino, me aḏne du səsyo baḥri i raṣṭe šləḥli aḏne w mṭeli u ḥəmmamayḏax w aṯino."
179. "E", — əmmo, — "qreyle lu malla xlaf menux, ono noše lə kəbʕono."
180. U malko komər: "Baʕ ono?" Əmmo: "Hate? Hate lə kəbʕallux."
181. Səmle w lo səmle əmmo: "Xalaṣ! Ono xlaf mano lo kəbʕono."
182. Komər qrele lu malla, mhəlle i kačke ʕal ruḥe w hawən aṯto w gawro.
183. U šaʕb mən mətfakalle? Əmmi: "Mazal u zlamano səmle i ṭawwuṯaṯe, zlam hawxa gawro ǧehati yo, u malkano groḏ̣inale, gsaymina əntəxab, maqiminalan malko. Balki u ǧwamerano howelan malko."
184. Meqəm u əntəxabaṯṯe d saymiwa, aydarbo wa? Kətwa ṭayro di dawle. Hənna gṭərḏiwa u malko, kətwa u ṭawro di dawle, gmarfənwayle. ʕAl qarʕe d man maḥətle hawo malko.
185. Komər mṭalle u ṭayro di dawle w marfalle. U ʕulmo kule maḥətte u malko w u kurrəko Ḥasan ʕal i goro w marfalle u ṭayro.
186. U ṭayro barəm, fatəl w daʕər w maḥətle ʕal qarʕe d Ḥasan.
187. Komər tləṯ kore bu šəklawo marfalle, a tləṯ kore maḥətle ʕal qarʕe d Ḥasan.
188. U šaʕb əmmi: "E d lowewa abre d malko, lowewa malko." Raḏ̣ən kulle aʕle, səmmanneyo malko. Dralle u malko.
189. Komər i naqqa d hawi malko, mṭele u mufti gab ruḥe, səmle u mufti waziro l ruḥe w səmle u ḥakəm waziro l ruḥe.
190. Komər fayəš u kurrəko tləṯ əšne ḥakəm di walaye.
191. Komər bəṯr ma tləṯ əšne u ḥa yawmo hiye w u wazirayḏe naḥiti lu šuqo, d ḥoyər i waḏ̣ʕiye du baladayḏe bu šaʕbayḏe, aydarbo yo.
192. Komər bu nḥoto d naḥət d naḥət ḥəlle, kale u aḥuno, kale kokonəš u šarəʕ. Kawi zəbbalči.
193. Ḥəlle aʕle omər: "Ḥaylux alo!" — "Towat saġ, alo madəmlux!" Omər: "Məqqa košəqlat u yarḥo bi baladiye?" Omər: "Haymən košoqanno mo w tleṯi lirat." — "Komakfəlluxne?" Omər: "Ya xawaǧa, lə kmakfəlline, bas mə samno? Balad nuxroyo ya! Čikina ebe, gšəġlinalan."
194. Omər: "Itux gabi! Gəzzux w oṯət bayn u baytayḏi, lozamli mede mi suke. Kətli səsto, gtowatla moro, gdobenux u yarḥayḏux tləṯmo lirat." — "Hawxa?" Omər: "Hawxa."
195. Omər: "Klozamli tre tloṯo šaġole hawxa." Omər: "E, aḥna tloṯo ḥawrone na, mu balad aṯina. Iḏa d rəḥmat, gmoṭeno a tloṯo!"
196. Omər: "Mṭay a tloṯo!" Mṭele a tloṯo. Maḥtile bu bayto. Tə šuġlo w ʕamo lə ksaymi.
197. Naqqa moḥən maknəšto lawġul. Ḥa oṯe kolən bu tarʕo w bas.
198. Komər maṯe tləṯmo lirat koballe w muklo w štoyo, u mede, d koxəl, hawxa koballe.
199. Komər bəṯr ma tləṯ əšne məllela li aṯto omər: "Ono b mən aṯino w mən səmli ono?
200. ʕAǧab babi mayəṯ? Fayəš? Xer yo?" Omər: "Ḥal w masale d babi ʕayne nəqriwa w aṯino, ono w tloṯo aḥunone m diḏi, w kmalimina yaʕni darmono l ʕayne d babi. Babi sami."
201. Əmmo: "Kəbʕat gəzzano se babux?"
202. Omər: "Ṭayyəb, ono kobaʕno, d əzzi se babi, hat aʕlax iḏa hat d oṯət, l oṯət, ono lazəm d əzzino se babi."
203. Əmmo: "Yalla u darmono d ʕayne d babux aʕmi yo." Əmmo: "U ṭayrano diḏi, maydat pərtke mene, moḥatla bi ʕayno smiṯo, gtuyo saġ."
204. Komər səmme kar dəṯṯe w ṭləbbe əzən mu šaʕbaṯṯe: "Kobaʕno du malko qamoyo howe malko. Ono gəzzino lu baladayḏi."
205. Komər mədlele u mede, d raḏ̣i, marwaxle i aṯto bəṯre ruḥe w ya allah! Səmle qəzd du balad du babo.
206. Komər mhalaxxe me ṣafrayto w hul ʕaṣriye. Yawme du qayṭo yo w ḥemo yo, ṣahən. Am mayaṯṯe xaliṣi, darbo maqṭuʕ yo. Lo walayat, lo mede layt bu darbo.
207. Komər maṭən l fema d biro ʕaməqto, ġalabe ʕaməqto yo. Kmarfən ak kefe eba, koṯe ḥəz dam maye.
208. Omər: "Gali greʕe kobaʕno, d ḥa manxu noḥət lam mayani, d šotina." Səmme, lo səmme, ḥa manne lo maǧrele, d noḥət.
209. "Pal lu dumoro rabano!"
210. Omər: "Aydarbo howina ann abne du šulṭono b Ṣṭambəl w lo maǧrina nəḥtina l biro xtaṯe?"
211. I naqqa d hawxa məlle, ann aḥunone kəmmi l ḥḏoḏe: "Alla wakil kit w layt hano aḥunayna yo!" Əmmi: "U abro du šulṭono d Ṣṭambəl hat?"
212. Omər: "E! Ḥaru bote", — omər, — "qay lanna aḥunone? W xəd ono ṣahyo no, kulxu ṣahye hatu!"
213. "Ḥasan, hattat?" Omər: "E, ašər ono no."
214. Komər u aḥuno rabo məlle: "Ono gnoḥanno! Manḥtituli!
215. Tre mətrowat, tloṯo mətrowat", — omər, — "gdomanno hawar, grašuli!"
216. Manḥatte u aḥuno rabo tle tloṯo mətrowat omər: "Grašuli fṭəṣno!"
217. Manḥatte a tloṯo bu karawo əmmi: "Fṭiṣina!"
218. Komər maṣəlle u ḥawlo ʕal ḥaṣe, omər: "Ono məqqa d omanno "grašuli", hatu marfewuli bi biro!"
219. Komər manḥatte w naḥət lam maye w štele, grəšlalle, hulalle maye, štalle.
220. Komər grəšše l fema di biro. Lu aḥuno rabo mədle lu sayfayḏe, mḥele bu ḥawlo, qṭəʕle w omər: "Qumu, rwaxu, mhalxina!
221. Ṭayyəb", — omər, — "ḥaru bote! D əzzano lu bayto, lo gəmbahdelan se emi w babi. Mə gdəmmina l ruḥayna?"
222. Komər hiye ṭralle tamo w mṭalle i aṯto w ya allah mhalaxxe, aṯən.
223. Meqəm ab bazərgane əzzən w oṯanwa.
224. Əzzənwa m Ṣṭambəl l Gziro m Gziro, əzzənwa lu Wan. Mu Wan hawxa əšto šawʕo tmanyo yarḥe, mhalxiwa bad darbe.
225. Komər aṯi bazərgan w maḥətle b fema di biro, yalifo yo, maḥətle b fema di biro w kalənne komolən maye d saymənne muklo, ma muklo, šotən w əxli.
226. Komər manḥatte u dawlo, komər lu kurrəko zbəṭle u dawlo w saləq bu dawlo.
227. Komər qralle l ḥḏoḏe, mərre: "Itoxu, walla aṯi, dabib yo, wahiš yo, lo kəḏʕina, mən yo, saləq bu ḥawlo.
228. Mudu as sayfe! Iḏa kan hawi dabib, gqəṭlitulle. W hawi mal, mal mede, kosaləq bu dawlayḏan!"
229. Komər maʕlalle, mzalṭanne as sayfaṯṯe w kalən ʕəl me fema di biro.
230. Grəšše, grəšše, grəšše, kale zlam! Komər bu nfolo d nafəlwa məskeno, mtabarwa.
231. Komər lu sarbazərgan məlle: "Grašule, ḥozina, mə ənsan yo!" Qrelele: "Man hat?"
232. Omər: "Ono ste zlam xoṯayxu no w aṯino b lalyo, nafənno bi biro, koḥozituli."
233. Mawfaqqe, mšaḥannalle maye, mašəġġe, mdarmanne w maḥətte gab ruḥayye.
234. Maḥəttalle muklo štoyo, xile, u kurrək, aṯi ḥəš diḏe l qarʕe.
235. "Lʕama!", — komər, — "ayko ne aḥunoni, ayko yo i ḥurmayḏi?
236. Mə dumoro rabo səmli", — komər, — "maṭino li daraǧaṯe?"
237. Komər hano, u sarbazərgan, košopəʕ bi walaye du babo du kurrəko, bi walaye d Ṣṭambəl koṯe, kmaḥət bi walaye.
238. Hano, i naqqa d a tloṯo naʕime, ann abne du malko, kmoṭən lu bayto, u rabo komər: "Haṯe i aṯtayḏi yo, məṭyoli". Komaḥətla b odaye bašqa w a tloṯo kəzzən lu bayto.
239. U babo komər: "Lawo mə darmono mṭalxu l ʕayni?" Əmmi: "Ya baba walla, lo laqina l darmono, ḥatta d moṭina l ʕaynux."
240. W i kačke ksaymi, lə ksaymi, d rəḏ̣yo b ḥa manne, lə krəḏ̣yalle.
241. Kəmmo: "Bəṯr me Ḥasan gawre, ḥaram ne aʕli."
242. Komər maṭi lu bayto, mšayele marke l tamho, omər: "Aṯən a tloṯo abne du malko, mṭalle pire aʕmayye, ayko maḥtəlle?"
243. Ḥa omər: "Ya sidi, maḥtəlle b flan bayto". Komər azzele, mḥele ʕal u tarʕo: "Man hat?" Omər: "Ono Ḥasan no."
244. I naqqa d omər: "Ḥasan no", — qayimo, ftəḥlale u tarʕo, ʕabər.
245. ʕAbər nšəqqe ḥḏoḏe, pṣiḥi b ḥḏoḏe ġalabe, aṯəlle kef l ḥḏoḏe w yatiwi.
246. Omər: "Babi, b mən waḏ̣ʕiye yo?" Əmmo: "Walla babux heš, xəd kətyo, samyo yo."
247. Komər ṣafrayto mədle lu pərtke mu ṭayro, məḥyole b ʕayne du babo, ʕayne du babo ftiḥi w ġalabe aṯile kef lu babo.
248. Ġalabe aṯile kef lu babo w u babo koməfrəḥ bu kurrəko ġalabe.
249. Komər: "Latli abne ġayni me Ḥasan."
250. Komər hani aydarbo mətfakarre? Azzehən, mərre lu babo w mərre lu məǧləs əmmi: "Ḥal w masale diḏan w d Ḥasan hawxa yo, walla čəklan bi biro, hawxa səmlan ebe.
251. Be lə kmoṭitulan l ḥḏoḏe?"
252. Komər lu məǧləs w li wazara mərralle lu malko: "Lo kowe d lə mṣalḥat ann abnayḏux.
253. Ḥal w masale hawxa səmme b Ḥasan w lazəm mṣalḥatte, d lowən dəžmən l ḥḏoḏe. Žboni d lowən dəžmən l ḥḏoḏe, lazəm mṣalḥat ann abnayḏux."
254. Komər mṭanne l ḥḏoḏe, mḥalaqqe a tloṯo abne du malko se Ḥasan w azzən l iḏe w foṯe d ḥḏoḏe, mṣalaḥḥe: "Aḥunoni hatu, xalaṣ, mede lo fayəš b lebi."
255. Komər u ḥa yawmo mərralle: "Aḥuno, d saymat b diḏan, adyawma qaymat, rawxina, əzzano lu ṣaydo."
256. I aṯto əmmo: "Ḥasan, iḏa d rəḥmatli w d saymat b diḏi, hani šaʕb xayən ne, lo kəmhalxat aʕmayye."
257. Omər: "Ya ḥurma, aḥunoni ne w mṣalaḥlan, mede lo fayəš baynoṯayna. Gəzzino lu ṣaydo, ġamo layto."
258. Komər nafiqi lu ṣaydo, mhalaxxe məšwar, mhalaxxe hul falge d yawmo, mede lə mḥayṣalle.
259. Falge d yawmo ḥemo yo, qayṭo yo. Maṭən l tuṯo, yatiwi taḥta. W əmmi: "Gdəmxina!"
260. Əmmi: "Gdəmxina!" Mžədde ruḥayye, kulle damixi.
261. Ḥasan maḥiso yo, omər: "Mazal hənnək damixi, ono ste annaqqa gdomaxno! Hul d qaymi, ono ste gqoyamno." Mžədle ruḥe, ṭawəʕ.
262. I naqqa d hiye ṭawəʕ, hənnək maḥəsse ḥḏoḏe.
263. Maḥəsse ḥḏoḏe, zbəṭṭe bi šamṯo, əmmi: "Gqəṭlinale, lə gqəṭlinale?"
264. Tre manne əmmi: "Gqəṭlinale." U naʕimo omər: "Lə gmaqbanno, d qəṭlitulle."
265. Mḥalle reše du sayfo b ʕayne, mawfaqqe ʕayne w rawixi, aṯən lu bayto.
266. Aṯən lu bayto, u babaṯṯe: "Ko yo", — omər, — "ko yo Ḥasan?"
267. Əmmi: "Walla Ḥasan, me ṣafrayto nafiqina mu balad, hiye daʕər lu bayto w aḥna azzano lu ṣaydo.
268. Mede ste lə zbəṭlan w aṯina." Marke tamho: "Ko yo? Ko yo?" Əmmi: "Lə ḥzelan."
269. Hani, i naqqa d koṯən hənnək lu bayto, koṯe tarte yawne, komaḥti ʕal qarʕe di tuṯo.
270. Ḥḏo koqəryo li ḥreto, kəmmo: "Ḥoṯo, šxera xuderra d əḏʕatwa, hano man yo hano, d kətyo bi ḥalaṯe!" Əmmo: "Hano u abro du šulṭono d Ṣṭambəl yo w lann aḥunone səmme i xayəntiyaṯe aʕle w kənne ʕayne barban diḏe."
271. Əmmo: "D qoyamwa, dowewa maḥiso, d šomaʕwa ḥəs diḏi, d doyaqwa, arbaʕ pallat mi tuṯaṯe, doyaqwalle w ṭorewalle me ṣafrayto hul ʕaṣriye bi šəmšaṯe w moyadwa l ʕayne, maḥatwalle bi dukṯo w maḥətwa map pallat diqanək aʕlayye." Əmmo: "ʕAyne gnayḥiwa."
272. Komər u kurrəko maḥiso yo, kmaṣəṯ aʕlayye hawxa.
273. Mḥarakle ruḥe, hənnək fayiri, azzehən w hiye qayəm, maləmle arbʕa ḥamməš pallat, diqile, diqile, diqile, hul d qadər, w maḥtile me ṣafrayto hul ʕaṣriye bi šəmšo w ʕaṣriye karəx ʕal ʕaynoṯe, midile.
274. Maḥətle i čappe b dukṯa di raṣṭe, maḥətle i raṣṭe b dukṯa di čappe.
275. Komər ʕayne ftiḥi w ʕaṣriye hawi lalyo, aṯi lu bayto.
276. Aṯi lu bayto, mḥele ʕal u tarʕayḏe: "Man hat?" Omər: "Ono no." Li aṯto ftəḥlale u tarʕo, ʕabər.
277. Koḥayro aʕle: Ḥasan yo, amma ḥwilo yo.
278. Əmmo: "Walla mə gdəmmallux?" Əmmo: "Kul mede m diḏux. Kšobəh l Ḥasan." Əmmo: "Bas ʕaynux lanne d Ḥasan."
279. Omər: "Ya barṯe d ʕammo, ḥal w masale diḏi w d aḥunoni hawxa yo, walla mawfaqqe ʕayni."
280. "E", — əmmo, — "lo məllilux: "L əzzux aʕmayye?" Hat azzux aʕmayye! Azzux aʕmayye", — əmmo, — "ḥaq diḏux yo."
281. Komər daməx u lalyawo w ṣafrayto qayəm, azzele. Komər qayəm, azzele, šləḥle qarʕe da tloṯo aḥunone w azzele su babo.
282. Mədle lu sayfayḏe omər: "Hano u sayfayḏi w hano qarʕi! Walla qṭili a tloṯo aḥunonayḏi."
283. Omər: "Azzano lu ṣaydo, mawfaqqe ʕayne, hawxa səmme ebi. B flan biro hawxa səmme ebi, mṣalaḥlan w uʕdo qṭilili, ḥzay, mən kosaymat, kale qarʕi qumux."
284. U məǧləs əmmi: "Tə mede lazəm ǧəza lowelux.
285. Lazəm babux masule. Annaqqa babux d yotu w hate gqaymat b dukṯe d babux, howət malko. Howət šulṭono du dino du əslam!"
286. Komər maḥətte Ḥasan šulṭono b dukṯe du babo.
287. W tə žmira saġ! (Ich: tə saġtər!)

======
Ritter: 071. Sl_Mi Aus meiner Heimat.txt
001. Ono Sleman Ḥanna Maskobi mi qriṯo d Midən.
002. Hawino bi šato d alfo w tašʕomo tloṯaḥṣar.
003. Midən qriṯo mu Ṭuro daʕ ʕabode yo. Hiye i qriṯo latyo ʕal riše du ṭuro w latyo b gawe d šalwo.
004. Dukṯa raṣṭ yo, ḥeḏora kule xalyo yo.
005. Karme w arʕoṯe lu zroʕo daḥ ḥeṭe w da sʕore w daḥ ḥəmṣe w da ṭlawḥe w dak kušne w du daḥno, daž žabaš, daf fuǧe, dab boṣine.
006. W hatən b Midən. Kit hən mənne zaqore w hən koduri i arʕo w zərʕi.
007. Annaqla i šato d alfo w tašʕomo w arbaḥsar, i ḥkuma d Tərkiya maltmowa ʕaskar.
008. Aṯən laq qrəyawoṯe, maltamme a greʕune kulle w mballe am Mədwoye ze aʕmayye.
009. Babi ze ḥa mənne wa, mballe. I naqlayo ono ʕumri šato wa.
010. Bəṯr me d azzehən a greʕune kulle li ʕaskariye, i šato daḥ ḥamšaḥṣar aṯi xabro me Məḏyaḏ, l Malke Ḥanne bi Bsorino mərralle:
011. "Qṭəlle ah Hərmzye b Məḏyaḏ w u sayfo daṣ Ṣuroye qayəm.
012. Ṣuroyuṯo w Ṭayuṯo yo. Hawu bolayxu w i ʕaskar, d kətyo gabayxu, qṭalənne w šqalu a tfəngaṯṯe!"
013. Malke Ḥanne mšadalle l Midən — qaruto yo l Midən Bsorino — məllelalle omər: "I masale haṯe paṯe yo.
014. Ḥzawu i ʕaskar, d kətyo gabayxu, mdaberne, šqalu a tfəngaṯṯe mənne!"
015. I ʕaskar, d kətwayne b Midən, tleṯi nafare wayne, Turk. Bi qalʕo yatiwe wayne.
016. I naqla di qriṯo šamiʕi u xabrano, zayiʕi, hǧəmme ʕal i ʕaskar bi qalʕo, šqəlle a tfəngaṯṯe mənne, lo qadiri d saymi mede i ʕaskar abadan.
017. Bəṯr marfənne, mballe a tfəngaṯṯe mənne w marənne əmmi: "Zoxu! Lo qəṭlinanxu." Nafiqi i ʕaskar, azzehən.
018. More di qriṯo ar rabaṯṯe w aq qašaṯṯe latimi l ḥḏoḏe əmmi: "Hani uʕdo azzehən, gəzzehən l Məḏyaḏ w gəzzehən l Dyarbakər, gmaškən aʕlan, gdəṯyo i ḥkuma w latlan taqa di ḥkuma."
019. Kqaymi naqla ḥreto, mšadri bəṯrayye, madaʕrənne li qriṯo, obənne a tfəngaṯṯe.
020. Hani aṭ Ṭaye, a Trak, ġbini, qḥiri. I naqla d mšalḥənne, daʕiri, huwwanne la tfəngaṯṯe, tlalle kin b lebayye.
021. Mətwənne bu quṣro d Be Ǧallo. Kqaymi b lalyo ḥa mənne, əzzeyo bayn aṭ Ṭaye, d obe xabro, d omər: "Toxu l gaban! Aḥna w hatu gqəṭlina am Mədwoye w gmanahbutu Midən, gməblutu u mede, d əbʕutu mina!"
022. Ḥeḏor Midən kit qrəyawoṯe ġalabe Ṭaye. Huwwe xabro l ḥḏoḏe, latimi, aṯi b lalyo, čiki riše di ʕaskaranək, d kətwayne bu quṣro d Be Ǧallo.
023. Ṣafro xayifo, qayimi am Mədwoye i ḥzayto, d ḥzalle: a tfəngat mi arʕo, mi šmayo komarisi aʕlayye.
024. Čiki bi qalʕo w bu quṣro d Be Adde w bi ʕito d Mar Yaḥqub.
025. Kit ʕito d Mar Yaḥqub, Mar Yaḥqub kəmminala. ʕIto rabṯo yo, xəd qalʕo yo, hiya ste.
026. W i qalʕo b Midən koḥayro ḥeḏor Midən kula.
027. Qumayo komibayən quma kul mede.
028. Fayiši at Ṭaye d ḥeḏor Midən kula, aq qrəyawoṯe aṯən kulle, fayiši komoḥən b ḥḏoḏe.
029. At tarat, d kətwayne bu gabo di qriṯo raḥuqe, əšmo marfənne.
030. W čiki bi qalʕo, latimi l ḥḏoḏe.
031. Kit rawmo b fəlge di qriṯo. W kit biro bi ʕito b Mar Yaḥqub, košotən mina.
032. W b lalyo kogərši maye mi rawmo ze, komdabri ruḥayye, ʕaynawoṯe layt.
033. Fayiši aṭ Ṭaye w i ʕaskar ʕaṣro yawme, lo qadiri šəqli Midən.
034. U lalyo ḥaroyo əmmi: "Adlalyo, gud lo šəqlinala, gqaymina."
035. Bu lalyawo qayimi, hǧəmme me kul gabo ʕal Midən.
036. Ba tfaqat d aloho ayko d hǧəmme, u rišaṯṯe qṭil.
037. Kəmmi, tloṯaḥṣar aġawat u lalyawo qṭil mənne.
038. Ṣafro qayimi am Mədwoye, layt nošo azzehən. Lo ʕaskar w lo Ṭaye.
039. Annaqla fayəš kolətmi w mšawri ḥḏoḏe, mə saymi w mən lo saymi.
040. Ar rabaṯṯe əmmənwanne: "Bsorino lo konəflo, lo gnəflo bu ḥarbano w Azəx gəzzayo."
041. Ar rabaṯṯe əmmiwa əmmi: "Ṭaw me d hno d fayšina harke b Midən, gəzzano l Bsorino, lətmina aḥna, aṣ Ṣuroye, l ḥḏoḏe w tamo gqədrina mqawmina ṭaw."
043. Mšadarre l Malke Ḥanne. Mərralle əmmi: "Ma mə kəmmət? Oṯina l Bsorino?"
044. Malke Ḥanne omər omər: "ʕAl aʕ ʕayne! Itoxu! U mede, d kit gaban, xd ann aḥunone, elan w alxu. W hul d xəlṣina mu sayfano!"
045. Kqaymi b lalyo, huwwe xabre l ḥḏoḏe, u ḥa u mede, d qadər, maṭʕalle ʕal u ḥmorayḏe w ʕal ḥaṣe.
046. W an niše w a zʕure ṭʕənne u mede, d qadiri, w mḥalle u sawalaṯṯe qumayye w mhalaxxe laf Bsorino.
047. Bsorino korəḥqo me Midən arbʕo saʕayat halxo.
048. W mhalaxxe, aṭ Ṭaye lo mašəkke appe, hul d lo maṭən ḥeḏor Bsorino.
049. I naqla d mašəkke at Ṭaye, am Mədwoye ʕariqi.
050. Disane aṯənne mu gabano w mano w maq qrəyawoṯe, huwwe xabro: "Ənno am Mədwoye ʕariqi, bari me d mičoki b Bsorino, mṭawunne!"
051. Atən, lo səmme mede appe, qṭəlle tloṯo, arbʕo sowe w čiki bi Bsorino.
052. Fayiši bi Bsorino, annaqla u muklo əšmo yo aʕlayye w zad naqəṣ, u ʕulmo hawi ġalabe.
053. Kul yawmo saymiwa qaflat, əzzehənwa, mḥalqiwa ʕal a qrəyawoṯe daṭ Ṭaye.
054. Amṭiwa talan, amṭənwa ʕeze, nəḥriwa, əxliwa.
055. Annaqla aṭ Ṭaye fayəš kobən bolayye ġalabe mi hnaṯe w latimi ḥeḏər Bsorino.
056. Komaḥti qumayye kawme. Ayko va d konəfqi, koqəṭlənne.
057. Maṭi u xabro l Məḏyaḏ. I ḥkuma mšadalla tleṯi nafare d ʕaskar ʕam mudur gab Malke Ḥanne, u abro d Ḥanno Ḥaydo.
058. Mərralle əmmi: "Aḥna i ḥkuma hula ʕafu aʕlux w hani a tleṯi nafarani ṭro fayši gabux, daqana daṭ Ṭaye l oṯən, qəṭlənxu!"
059. Malke Ḥanne mətyaqalle, maḥtile b Mar Dodo di Bsorino.
060. W fayəš kul yawmo kəzzeyo, koməštaʕe hiye w muduraṯṯe baw waroqe, misale hiye w hiye tane.
061. U mudur kul yawmo kobe xabro li ʕaskar komər: "I naqla d oṯe Malke, a tleṯiyayxu mudu la tfəngat w maḥetən aʕle, qṭaləlle!"
062. I naqla d Malke Ḥanne komibayən ʕal i ʕaskar, ḥa mənne lo komaǧre morəx iḏe li tfəngayḏe w soyəm mede.
063. Košopəʕ baynaṯṯe w kəzze gab u mudur.
064. U mudur lo koḏəʕ, mə soyəm buxa.
065. Azzeyo tre šabe bu ḥalano, ḥa mi ʕaskar lo maǧrele maʕle tfənge w qoṭəl Malke.
066. U mudur omər: "Hawxa lo komanfəʕ."
067. Yawmo hiye w Malke koməštaʕən bi odaye bi qelayto, bi ʕito d Mar Dodo di Bsorino.
068. Qoyəm d omalle l Malke: "Kazzino məšwar naʕimo nofaqno laf larwal w gdoʕanno uʕdo."
069. Gnofəq w kṣoxər u tarʕo bəṯre, kṭore Malke bi odaye, kṣoxər aʕle.
070. I odaye layba lo šaboko w layba lo dukṯo, d qodər nofəq mina Malke.
071. U tarʕo di ʕito qawyo ġalabe, lo qadər soyəm mede ebe.
072. U mudur qrele li ʕaskar omər: "Toxu!
073. Kale harke ḥšərli ono bi odaṯe. Amṭewu tfile w sumu dexono aʕle, gḥənqinale bu dexono!"
074. Qayəm i ʕaskar, amṭalle tfile, qaršo w səmme dexono w maḥatte taḥt u tarʕo.
075. W hano, Malke, lawġul kowe, kosoyəm fərfər xd i ḥayye, lo kqodər soyəm mede.
076. Kit bi anəške di odaye bxeriye, kosəlqo taḥt i goro di ʕito.
077. Aʕ ʕitawoṯe, u qṭoraṯṯe saymiwa taḥte, bxeriye kəmminala, səlqiwa mina va ʕal ḥase di goro.
078. Kətwa bi odaye taxt, qoyəm Malke, gorəš u taxt w soləq ʕal u taxtawo w ʕobər li bxeriye.
079. Mičək taḥt u qṭoro, daqana towele mafar.
080. Soləq ʕal ḥaṣe di goro, balki qodər soyəm mede.
081. Səmle, lo səmle Malke, lo qadər, karəx, u qṭoro di ʕito kule taḥte kule xalyo wa.
082. Ha i bxeriyayo komhalxo taḥt u qṭoro. Lo qadər nofəq laf larwal.
083. Kqaymi i ʕaskar, i naqla d ḥzalle, pežən layt lawġul, ftəḥḥe u tarʕo.
084. Ftəḥḥe, ḥzalle, layt nošo bi odaye, w ḥzalle u taxt, kale bi anəške di odaye, w ḥzalle i bxeriyayo.
085. Əmmi: "Hano marke va saləq."
086. Grəšše u taxt w maḥatte tfile w qaršo bi bxeriye lalʕal ze w daʕiri, ṣxərre u tarʕo.
087. Malke karəx, azze bu gabano w pano, lo qadər ḥoze dukṯo.
088. Baʕ daʕər, aṯi, naḥət bi bxeriye naqla ḥreto li odaye.
089. I naqla d naḥət, u taxt, ḥəšwole, maḥto yo bi anəške, noḥət, mḥaləq ruḥe, nofəl ʕal i arʕo w i tfəngayḏe fayišo lalʕal mpakarto bi bxeriye.
090. W fayəš u dexono bi odaye, layba lo šaboko, layba lo nafas, lo mede. U zlam ḥniq, mayəṯ mu dexono.
091. W i ʕaskar huwwalle xabro lak Kurmanǧ, laṭ Ṭaye. Latimiwa ḥeḏor i qriṯo, mərranne:
092. "I naqla d səlqina ʕal i goro d Mar Dodo di Bsorino w moḥina tfənge, hatu me ḥeḏor i qriṯo hǧamu aʕla!"
093. I naqla d mayəṯ Malke, ftəḥḥe u tarʕo aʕle, qṭəlle, saliqi ʕal i ʕito, huwwe i išara, d mərwalle aʕla laṭ Ṭaye.
094. Aṭ Ṭaye latimi li qriṯo w i ʕaskar mi ʕito mḥela baṣ Ṣuroye.
095. Ḥa mənne lo qadər nofəq mu bayto w mofəq qarʕe, d soyəm mede, abadan.
096. Qayimi, ʕabiri aṭ Ṭaye li qriṯo w zbəṭṭe ag gawre kulle.
097. Maltmənne l ḥḏode, maṣrənne b iḏe d ḥḏoḏe w maḥtənne b bayto rabo w qṭilənne, hawxa hənnək yatiwe bi odayo mu tarʕo ḥa b ḥa, ba tfənag qṭilənne ḥa b ḥa.

======
Ritter: 072. Sl_Mi Knaben und Wespen.txt
001. Aḥna naʕime, koṯe l boli bi qriṯo. Əzzawayna, qəṭliwayna ad debure.
002. Əzzawayna ḥamšo əšto zʕure.
003. Ḥa minan šoyaʕwa feme du hno du naqwo dad debure.
004. W ann arbʕo ḥrene zəbṭiwa qayse, kətte appe ṭarfe, daqana d mḥamən hawo, d kətyo yatiwo ʕal ad debure. D koṯən me larwal, daqana d qədri, lo duṣile.
005. W qoyamwa, šoyaʕwa u naqwo w noqawwayle, xəd qodər, deburo ḥa bas nofəq.
006. Amṭewa aʕme maqaṣ. Kul deburo, d nofaqwa, qaṣwa qarʕe.
007. I naqla d howewa tre naqwe lad debure, nəfqiwa me gabo ḥreno.
008. Mišalṭiwa aʕlan, fəlitwa bəṯran.
009. Kul ḥa mičəkwa bu bayto w fətliwa bəṯran hul l gawe dab bote.
010. W hənne gduṣiwaylan w aḥna mḥalqiwayna appe me qḏolan.

======
Ritter: 073. Sl_Mi Xangir und seine Brueder.txt
001. Ono Sleman Ḥanna Maskobi me Midən, qriṯo bu Ṭuro daʕ ʕAbode.
002. D omannanxu čiroke, əmmiwayla bu baladayḏan ġalabe.
003. Kəmmi: kətwa šulṭono. U šulṭonano, u šulṭonano, kətwayle arbʕi abne. B walaye maw walayat du Ṭuro wa.
004. Masule u šulṭono, hawi rabo bu ʕumro, qrele la zʕurayḏe.
005. Omər: "Toxu, ya a zʕurayḏi, d omannanxu, ramḥəl gmoyaṯno, daqana d əḏʕutu, aydarbo ʕayšutu bi walayaṯe."
006. Latimi a zʕurayḏi ann arbʕi ḥeḏore omər: "Ḥuru! D omannanxu: i naqla d moyaṯno, lo nəfqut kulxu aʕmi li maqbara!
007. Gədnəfqutu kulxu larwal mi walaye, lə kṭorən ʕəbrutu naqla ḥreto.
008. Gdəmmi: "Arbʕi hatu, gmakiwutu rišan w gəmqatlutu ʕam ḥḏoḏe, man ktowe malko.
009. W aḥna, u kewo du rišano lo kəbʕinale.
010. U mede ḥreno ze gdomannanxu: gud lowən arbʕi ḥwoṯe, lo gurutu!"
011. Lo komərxina i masale, bəṯr m kmo yawme u šulṭono mayəṯ — hun xwaš!
012. A zʕurayḏe, u naʕimo d kulle, d i čiroke kokərxo aʕl, əšme Xangir wa, w hiye garwono wa. Kəmmile kačal bu lišono kurmanǧi. Bu səryoyo kəmmile garwono.
013. Qarʕe, latwa ebe ṣaʕro, kowe kewo bu rišo, garwuṯo, kəzzeyo u ṣaʕro mu rišo, kəmmile kačal.
014. W u aḥuno rabo, əšme, d əmmina, Gorgis wa.
015. Kqaymi, i naqla d oṯən, kəbʕi məfqi u babaṯṯe, lətmi ann arbʕi, ruxi ʕal as səsyaṯṯe w kəbʕi nəfqi aʕme.
016. Xangir, u naʕimo d kulle, gəzzeyo gab Gorgis u rabo, gdomər: "Aḥuno! Babi mwaṣelelan, aḥna lo nəfqina kulan aʕme, foyəš hən minan bu quṣro, daqana d more di walaye lo məfqilan mi walaye w ṭorən, d dəʕrina mu məlk d baban."
017. Komarle: "Garwono! Hat kəbʕət d saymət širat aʕli? Ono u rabaṯxu no dann arbʕi, ono koḏaʕno, aydarbo samno!"
018. Maskeno hao ste naʕimo wa, lo ǧġil mede. Nafiqi kulle, qwərre u babaṯṯe — raḥəq ma dkoṯani — w ṭʕənne ruḥayye, daʕiri dəʕri li walaye.
019. Ḥzalle more di walaye, kulle kalənne qm at tarʕe kalən, əmmi: "Lo fayəšxu mede harke, ayko va d kəzzoxu, zoxu!"
020. Flan behvan mu gabano lano səmme lo səmme, d howe čara, marḏ̣ən more di walaye, an noše w u ahlaṯṯe w ahnaṯṯe, əmmi: "Abadan! Ḥa mənxu lə gʕobər."
021. Əmmi: "Hama waki har hawxa yo, gməfqutulan, hawulan əšmo d mal, əšmo d kallawat, məblina aʕman nəfqina, daqana d qədrina lo mayṯina mu kafno!"
022. Əmmi: "Hawxa ġamo layt. D obinanxu, məqqa d əbʕutu mal, kala i xəzna d babayxu. 
023. Ṭro ʕobər tre mənxu, ṭro mofəq məqqa d obəʕ w rwaxu ʕal as səsyaṯxu w zoxu!"
024. Qoyəm ʕobər Gorgis u rabo w tre ḥrene aʕme, maʕabrənne li xəzna, maṭəʕni a tre səsyaṯṯe w gnəfqi w gmoḥən foṯayye bu ṭurano.
025. Lo kəḏʕi ruḥayye, ayko va gəzzehən.
026. Zʕure d šulṭone ne, lo nafiqi larwal, lo ḥzalle lo karwuṯo, lo ḥzalle šuġlo, lo ḥzalle mede.
027. W nafiqi, mḥelle foṯayye bu ṭurano w mhalaxxe.
028. Maṭən laf ʕaṣriye l margo rwiḥo.
029. Ga kel u gelano, gelo ebe, margo rwio, dədwono lo komaǧre mqadəmle, həngi, həngi šafiro yo w u gelayḏe naḏ̣ifo yo w maye kibe w hno.
030. Əmmi: "Alo, ṭaw marke layt. D gyətwina harke, maḥtina, dəmxina adlalyo harke.
031. W hul ṣafro qaymina, ḥozina, be ma ayko va əzzano!"
032. Maḥatte, naḥiti, manḥatte a hnaṯṯe me ʕal as səsyaṯṯe, aṭ ṭaʕnaṯṯe w ax xurgaṯṯe, as sefoqaṯṯe.
033. Disane u naʕimo, Xangir, aṯi lu aḥuno rabo Gorgis, məllele omər: "Aḥuno! Aḥna gmaḥtina bu margano, u margano latyo dlo more. Margo hawxa naḏ̣ifo bu ṭurano. Hano lo kowe, d lowe dlo more. Kətle more."
034. Omər: "Məṯ, garwono mlawto! Kul d aṯino, samno mede, hat d oṯət saymat širat aʕli. E, qay hat hawətli bəzmək?"
035. Disane u garwonkayḏan Xangir azze, maḥatle qarʕe.
036. Omər: "Lebayxu yo! Ono, lə gmaṣiṯutu aʕli, gtowalxu kewo d rišo!"
037. Yatiwi, maḥšamme, səmmanne fako d muklo, maḥšamme w kul ḥa mənne maḥatle riše taḥt i ʕabayayḏe w daməx.
038. Xangir, u naʕimo d kulle, šahraza yo, koḏəʕ, u margano latyo dlo more.
039. Qayəm, mḥaḏ̣alle u səsyo d ruḥe w rawəx ʕal ḥaṣe w fayəš kofotəl ḥeḏor u margo bu səsyayḏe, azolo, aṯoyo bu lalyawo.
040. Ha! Maṭi l fəlge d lalyo, lawi fəlge d lalyo, kḥoze, aṭ ṭavat qayimi w i qyamto d alo qayimo.
041. Koḥoze hawi, hawi ʕutma zəd, me d kətyo ʕutma bu lalyawo, ak kukwe haw komibayni, u qolo, i qyamto!
042. Hano, maskin, a hnavayḏe qṭiʕi.
043. Omər: "Alo annaqla azzano, ono w aḥunoni!"
044. Ga kal koṯe qolo me bayn u ʕaywawo komər: "Ono b imomo kəzzi, kokoraxno hul d zobaṭni ʕezo ṭuro, hul d zobaṭni arnuwo, hul d zobaṭni i qaqwono, d oxanne.
045. Hano kaṯili muklo arbʕi gawre ʕam as səsyaṯṯe, gmakfəlline tloṯo yawme!"
046. Xangir gqore me gabe, gdomalle: "Hoo! Alo ḥšuli u ḥəšwayḏux!
047. Lo ḥəšwət, ənnu aḥna, aṯina larke, damixina bu margano diḏux, lo ḥšulan u ḥəšwaṯxu!″
048. Koḥoyər aʕle hawxa komər: "Hat? Garwono? Hat kolət qumi?
049. Baʕ gzobaṭnux, gmaḥatnux baf fərnəkat d nḥiri, ggorašnux, xəd u barniṭ!"
050. Komər: "Ġalabe zərṭat lo saymət! Mqadam ḥozina!"
051. Gdoṯe, ga kale ʕavd maʕ ʕavdani, d komaḥkən aʕlayye b šawʕo riše.
052. Kal kit dawmo ʕal ḥaṣe.
053. W kale u nečirayḏe mʕalqo bi dawmo, maʔ ʔarnuwe laʕ ʕeze ṭure laṭ ṭayre, i qyamto koqaymo ʕal ḥaṣe.
054. Maḥatle i dawmayḏe tamo w aṯi laf ele.
055. Omər: "Mən yo əšmux?"
056. Omər: "Ono, əšmi Xangir yo. Arbʕi aḥunone kətli, ono u naʕimo d kulle no."
057. Omər: "De qum, Xangir, mḥay i ḏ̣arbayḏux!"
058. Omər: "Lo! Lo kowe! Hat gmoḥət meqəm." Omər: "Lo, faqiro! Gud ono moḥeno, edi lo komoṭelux dawro, d hat moḥət."
059. Omər: "Lo kowe. Hat gmoḥət bari w bəṯr ono gmoḥeno!"
060. Qayəm u ʕavd omər: "Waki lo kəbʕət, d moḥət hat, ono gmoḥeno."
061. Zbəṭle šeno manək, kətwayba, xəd qalʕo, w hizole bayn al lappayḏe, hizole, hizole, hul d šaḥino w hawyo, xd i nuro, w məḥyole b Xangir.
062. Xangir ze, məhnele taḥte gawe di səstayḏe, me dukṯe di šeno ṭayər lu gabo ḥreno l bəṯr u ʕavd.
063. I šeno ftəḥla šalwo bi arʕo.
064. Omər: "Aʕʕau! Ḥaru bayti!" U ʕavd komər l ruḥe: "Lo ṭreli hama čike mine, noqaḥne b nḥiri!"
065. Me bəṯ®e qrelele omər: "Kali harke, lo zayʕət!"
066. Omər: "Kefarat lo saymət, kali harke!"
067. Omər: "Hat saġ hət?" Omər: "E."
068. Omər: "Annaqla Xangir annaqla", — omər, — "waki heš saġ hət, mḥay hat i ḏ̣arbayḏux! Dawrux yo."
069. Xangir grəšle u sayfayḏe w marhaṭle u səsyayḏe, rahəṭ madde rabṯo w daʕərle, xd i hawa.
070. Mḥele u sayfo b qarʕe du ʕavd, tlele əšto riše mənne, fayəš rišo b qarʕe, mḥalaqle li arʕo.
071. Omər: "Mkamal!" Omər: "Lo!
072. Babi lo molafleli. Molafleli bas, toleno əšto riše, foyəš hano da, d fayšət bu ʕaḏabayḏux hawxa."
073. Šləḥle aḏnoṯe, maḥtile bi barikayḏe w aṯi gab ann aḥunone, maḥatle riše taḥt i ʕabayayḏe w daməx.
074. Ba faqiro mə fayəš mu lalyo? Fayəš saʕaye.
075. Daməx i saʕayo, ann aḥunone u lalyo kule damixi.
076. Qayimi xayifo, kul ḥa aṯi, mḥelele phine. "Qum, kačalok dann əḥre!
077. Kəmmət: "U margano latyo dlo more w ma ḥzelux w man aṯi? Kale sawiʕət šamṯo?
078. Qəm səmlan qaḥwa w səmlan čaye, səmlan hno, d maqarṭina!"
079. Qayəm, lə mtanele maskino. Səmlelalle muklo, rawixi ʕal as səsyaṯṯe w qayimi.
080. Mhalaxxe u yawmawo kule, hul disane ʕaṣriye, maṭən l margo ḥreno, bat tamtelat du margawo əmmi: "Alo, harke ze ṭowo yo!
081. Adlalyo gmaḥtina rišan harke ze, gdəmxina w məṯnoḥina, as səsyayḏan gdəxli, groʕən mu gelo ṣpahiyano, mu naḏ̣ifano, mi nafalaṯe čarpalək!"
082. Yatiwi: tux li ʕayno dam maye, maye qayire! 
083. Yatiwi, mašəġġe foṯayye w štanne, maštalle as səsyaṯṯe w šralle as səsyaṯṯe, marfənne bayn u margo, koroʕən bayn u margano! Kef kef dəṯṯe yo!
084. Disane, me d gani u yawmo, kul ḥa mənne maḥatte riše taḥt i ʕabayayḏe w daməx.
085. Xangir aḏəʕ annaqla i masale, u ʕavd latyo tane, kətle aḥunone!
086. Bəṯr me d damixi ann aḥunonayḏe, hiye rawəx disane ʕal u səsyayḏe w fayəš kosoyəm noba aʕlayye.
087. Kofotəl ḥeḏorayye, bu səsyo korəx w hne.
088. Disane bu čax, d aṯiwa u ʕavd qamoyo, bu čaxawo disane aṭ ṭavat hawən w i qyamto qayimo, u toz qayəm li šmayo w koqore komər: "Ho ho ho ho ho ho!
089. Hano u samyawo d aḥuni mašapʕile hani, lə ḥzalle, d xilile, ṭreleline.
090. Alo kaṯili naṣib ṭowo!"
091. Xangir qrelele omər: "Lo saymət hno! U darbo, d azze aḥunux, adlalyo hat ste gəzzux bu darbayḏe!"
092. Omər: "Garwono mlawto! Hat gsaymət mede?"
093. Omər: "Zərṭat ġalabe lo saymət! Kale u maydan w mqadam!"
094. Omər: "Ṭowo, waki hawxa yo, koqum, mḥay i ḏ̣arbayḏux hat!"
095. Omər: "Lo kowe. Hat gmoḥət i ḏ̣arbayḏux bari w bəṯr ono!"
096. Omər: "Lo, ono me d mḥeli, edi lo kfoyašlux lu dawro w lo mede gsamnux, gsamnux layšo."
097. Omər: "Ġamo layt! Qum mḥay!"
098. Kqoyəm u ʕavd, gorəš fardo d rəḥyo w maḥatla ʕal ṣawʕe w mabramla, mabramla, mabramla, mabramla, hul d šəḥno, xd i nuro, w gzoragla l Xangir. I rəḥyo gnəḥto bu ṭurawo, bi arʕo gfətḥo ʕayno d maye.
099. Xangir bu səsyayḏe qoləb bu gabo ḥreno va, gəzze bəṯre.
100. Gdomər: "Aʕʕaw! Hano tə mede lo ṭreli mine, hama d mḥalaqwayne l nḥiri čike, noqaḥwayno reḥe. Bavo haqqa hawino hno!"
101. Omər: "Lo saymət qolo!"
102. Omər: "De annaqla, Xangir, dawrux yo. Hat, waki saġ hət heš, hat mḥay i ḏ̣arbayḏux!"
103. Omər: "De, klay b dukṯux!" Omər: "Kali ḥaḏ̣iro."
104. Qayəm disane, marhaṭle u səsyayḏe — kətle səsyo kḥel, ʕam aʕ ʕaywe kofoyər.
105. Marhaṭle madde rabṯo w daʕər aʕle, xd i hawa, grəšlele sayfo, qṭəʕle əšto riše w ṭrele rišo.
106. Omər: "Mkamal, Xangir!" Omər: "L babi lo molafleli. Haṯe ono hawxa molafleli babi: ksamno yag, gesən, lə ksamno d gesən!"
107. Kəmmi, gud moḥewa w qoṭaʕwa u qarʕo daš šawʕo, gqoyəm naqla ḥreto u ʕavd.
108. Annaqla Xangir koḏəʕ i masalaṯe. Lo kobəʕ qoṭəʕ u rišo daš šawʕo, da d qoyəm u ʕavd naqla ḥreto.
109. Grəšle u sayfayḏe w qṭəʕle a traḥṣar aḏnoṯe ḥrene ze, maḥtile bi barikayḏe w aṯi. Maḥatle riše taḥt i ʕabayayḏe, maḥatle riše, daməx.
110. Ha! L azze šawṭo, ann aḥunone qayimi kul ḥa me gabo, aṯəlle ba phinat: "Garwono mlawto! Magəžluxlan!
111. Kul naqla gdəmmət: "Lo yətwutu bu margano! Kətle more w kətle hne! De mə hawi?"
112. Qayəm maskeno, lə mtanele, səmlelalle qaḥwe lann aḥunone.
113. Štalle, maqraṭṭe, rawixi ʕal as səsyaṯṯe w yalla! Qayimi disane, mhalaxxe.
114. Mhalaxxe, u yawmo da tloṯo disane bu tamtelawo. ʕAvd nafəqqe.
115. Lə gmərxina: qṭile hawo da tloṯo ze w maḥatle ann aḏnoṯe bi barikayḏe.
116. W kqaymi u yawmo dann arbʕo, gəmhalxi.
117. Gəmhaxli hul ʕaṣriye, gmoṭən l walaye rabṯo.
118. Kətla šawʕo dargahat, tagore, mzabnone, šaqole. Walaye rabṯo, suke rabṯo eba.
119. ʕAbiri li walayaṯe, kul ḥa mənne azze l gabo.
120. Ann arbʕi aḥunone mṣakri m ḥḏode.
121. Azzehən lax xanat, kul tre tloṯo mənne damixi b xan.
122. Fayiši annaqla yawmo yo, tre yo, tloṯo yo, zʕure d šulṭone ne, lo košəġli, lo mede.
123. Ak kallawaṯṯe mfalġənne ʕal ḥḏoḏe. Kul ḥa mbelele panǧe rabṯo d kallawat.
124. Xangir, u faqiro d kulle, u kačalaṯṯe, luwwalle mede.
125. De, kəmmi, Xangir doyaqwa ʕal i ṭambure. Kəmmi, kul ṣawʕo me diḏe dayqowa arbʕi ləḥne.
126. Qayəm, grəšle i ṭamburkayḏe Xangir w komoḥe aʕla.
127. Marke larke kul nošo, d košomaʕle, komər: "Alo, hano ṭambure xəd haṯe, heš baḥ ḥayayḏi lo šaməʕno!"
128. Xabro yo. Kəzze noše, koṯe noše, gmoṭe u xabro lu šulṭono.
129. Gdəmmi: "Ya u šulṭonayḏan! Walla kit ḥa, zʕuro nuxroyo, kodoyəq ṭambure, bale mə ṭambure! Heš, heš bi arʕo lo qayəm, ḥa xtoṯe kodoyəq hawxa!"
130. U šulṭono ze mə kobəʕ Kobəʕ kul lalyo noše. Howe noše msaləlle w dayqile w zəmrile.
131. Omər: "Amṭewule ʕaṣriye!" Gəzzehən, gdamṭən Xangire, kəmmile: "U šulṭono kobaʕlux!"
132. Omər: "Ba u šulṭono mə kobəʕ mini?" Əmmi: "Kobaʕlux, lazəm oṯət, xalaṣ!"
133. Mšadalle ʕaskar bəṯre, azzeyo.
134. ʕAṣriye yatu bu diwan du šulṭono, u šulṭono ṭləble mine omər: "Koduqlan, d ḥozina, be ma šrolo bu waṣf, d kəmmi, hawxa dayoqo ṭowo hət!"
135. Qayəm Xangir, dəqle ʕal i ṭambure maš šawʕo šubḥe d aloho, kəmmi.
136. U diwan kule fayiši behtmayi mu dyoqo du zʕurano, aydarbo koməštaʕe ṣawʕoṯe ʕal i ṭambure.
137. Heš baḥ ḥayaṯṯe lə ḥzalle hawxa dayoqe!
138. U malko rḥəmle me lebe kule. Omər: "Hano marke mu quṣro, lo kowe əzze l dukṯo abadan!
139. ʕAl i ṣufrayḏi gdoxəl w maǧ ǧulayḏi malwešəlle w lo ṭorutu mede noquṣo aʕle abadan!"
140. Annaqla fayəš Xangir bu quṣro mkayfo, axolo, šatoyo. Fayəš kul lalyo kodoyəq lu malko, u malko mabṣuṭ yo mine.
141. Ann aḥunonayḏe hawən, u ḥalaṯṯe hawi lo ġalabe ṭowo.
142. Mzabanne as səsyaṯṯe, mzabanne as sefoqaṯṯe, mzabanne as sayfaṯṯe, mzabanne aǧ ǧulaṯṯe, mede b ḥal dəṯṯe lo fayəš.
143. Hən mənne hawən baqore w hən mənne hawən bax xanat mnaḏ̣fi taḥt as səsye.
144. Hawən xodume b nane zike bu laḥmaṯṯe d gawayye, d əxli w yətwi.
145. Yawmo kəmmi, u malko mšayele Xangir omər: "Abri, m ayko hət hat?"
146. Omər: "Ya u malkayḏi, mə gdomannux?
147. Amma ono lanno me dukṯo w latli nošo w lo mede."
148. Omər: "Lo kowe! Gud l əmmətli... lazəm əmmətli, m ayko hət!
149. Hat, i ḥayayḏux lo komadilo ʕal hawxa, mu šuqo hət w latlux noše."
150. Omər: "Ya u malkayḏi! D omannux, lo komətyaqnət.
151. Ono ste u abro d šulṭono no xtoṯux w kətli arbʕi aḥunone.
152. Aṯina li walayaṯe w mṣakrina me ḥḏoḏe.
153. W baban, bari me d moyəṯ, omər gud lo... lo kowe d gurutu, d lo gurutu arbʕi ḥwoṯe d ḥḏoḏe tavda.
154. Ann arbʕiyayxu tavda gurutu, lo kowe.
155. Səmle waṣiye aʕlan, bari me d moyəṯ."
156. Omər: "Hawxa?" Omər: "E, alo hawxa."
157. Omər: "Naxa maṭutu lu məradaṯxu. Ono, kətli arbʕi bnoṯe w ono ste imeli, d lo magwarno a bnoṯayḏi, əlla l arbʕi aḥunone.
158. Krax! Maltam aḥunonux mi walaye!"
159. Omər: "Ba ya u malkayḏi, ayko ono koraxno, d l obətli noše, ʕaskar, kərxi aʕmi, maltmənne?"
160. Omər: "E! Mbaylux ʕaṣro traḥṣar nafare w krax, maltemene!"
161. Kəmmi, deri yawmo qayəm Xangir, mbele traḥṣar nafare d ʕaskar w marfele dalole bi walaye. Koḏəʕ əšmone d aḥunonayḏe ne.
162. Fayəš komofəq, ḥa mu baytano xodumo yo w ḥa baqoro yo w ḥa ruʕyo yo w ḥa kanošo yo.
163. Komofaqqe ḥa ḥa mab bote mi xədme dan noše.
164. Koḥoze u ḥalaṯṯe, kalən mbahdli, aǧ ǧəlkaṯṯe qṭiʕe ne.
165. W daqnayye yarixo, an naynukaṯṯe yarixi, mlawti.
166. Komaltamme ḥa ḥa, hul d maltmile ann arbʕi.
167. Maltmile, mšadrile lu ḥəmmam, ḥifənne, mamṭannanne ǧule, malawšənne.
168. Greʕune, zʕure dam malke ne. Daʕiri disane, greʕune spaḥi ne.
169. Aṯi u malko, ḥəlle aʕlayye hawxa, omər: "Alo, šrolo, ann aḥunoni diḏux zʕure d šulṭone ne!
170. Annaqla maḥetu i fṣiḥuṯo bi walaye w ameru: "A bnoṯe du malko ann arbʕi ggure arbʕi aḥunone d šulṭono d flan walaye.
171. Gdoṯən w ṭro u ʕulmo oxəl w šote w ʕal u ḥəšwo du malko u medano kule!"
172. (Gorǧ Goge lə ḥzele a dkoṯanək, gəzzewa, gšotewayle qadaḥ d ʕaraq hiye ste).
173. Kqaymi... gmoṭe u xabro la bnoṯe du malko. I naʕəmto d kulle gdəmmo: "Ono lo kəbʕono!"
174. Kulle raḏ̣ye ne ar rabe!
175. Annaqla aydarbo məblənne? Məblənne i rabṯo lu rabo w d naʕəm w hawxa hul li naʕəmto lu naʕimo.
176. I naʕəmto d kulle əmmo: "Abadan, ono lo korəḏ̣yono ebe!"
177. "E, aydarbo lo korəḏ̣yat ebe? U ṭowo d kulle yo, dayoqo d ṭambure yo!"
178. Əmmo: "Kačal yo, lo kəbʕalle w lo mede abadan, lo kəbʕalle.
179. Kətli šarṭ. Haka d soyəm u šarṭano diḏi, gməblalle. W lo, walla, lo koməblalle!"
180. Əmmi: "Mən yo u šarṭayḏax?"
181. Əmmo: "Ono ksəlqono riše du quṣro w gzəbṭono i goke du semo b iḏi.
182. W hiye growəx ʕal u səsyo. W gəmḥalqono i goke du semo me iḏi, me riši du quṣro.
183. Haka lqiṭole b riše di rumḥo, xwa alo gməblalle! W haka lo, walla lo koməblalle!"
184. Mərre l Xangir əmmi: "Hawxa, hawxa yo i masale, i kačke lo kəbʕolux!"
185. Omər: "Ono ste lo kobaʕna. Gud lowe u šarṭano hawxa!"
186. Əmmi: "Gmaqablət?" Omər: "ʕAl ʕayni w riši!
187. Ono no zatan lawxa mede kokoleno!"
188. Omər: "Bas, ono growano ʕal u səsyo. Hul d lo qorena, d omanno: "Mḥalaq i goke!", — lo mḥalqola! Hano u šarṭayḏi yo.
189. W ema d qrelila, məllila: "Mḥaleqa!" — i naqlayo ṭro mḥalqola!"
190. Əmmo: "E!"
191. Saliqo i barṯo du malko i naʕəmto ʕal u quṣro w zbəṭla i goke du semo b iḏa.
192. W Xangir rawəx ʕal u səsyayḏe u kḥel w marhaṭle bi daštayo d ḥeḏor u quṣro, azze w aṯi, hul d šaḥən qarʕe du səsyo, qrelela omər: "Mḥalaq!"
193. Qayimo, mḥalaqla i goke du semo w aṯi, xd i hawa, lqiṭole b riše di rumḥo.
194. ʕƏǧbo w qyamto hawi bi walaye w azzeyo i štaġaliye, nafiqo law walayat d ḥeḏorayye.
195. I qyamto qayimo bi arʕo: "ʕƏǧbo hawi! Aydarbo Xangir zobəṭ i goke du semo b riše di rumḥo ʕal ḥaṣe du səsyo rahoṭo!"
196. Maḥatte annaqla, d əmmina, gawiri. Kulle raḏ̣ən, maqballe ḥḏoḏe.
197. Fayiši kmo yarḥe.
198. Yawmo Xangir saləq ʕal riše du quṣro, kəzze w koṯe.
199. U babo, u ḥəmyonayḏe, u babo di kačke, saləq, ḥəlle lalʕal, ʕal riše du quṣro, ga u zʕure kal koboxe.
200. Qrelele omər: "Abri, qay koboxət?"
201. Omər: "Layt mede." Omər: "Lo kowe. Lazəm d əmmətli, qay koboxət."
202. Omər: "Koboxeno ʕal i dukṯo, d matarkolan, i walaye d baban, d rabina eba, w an nošayḏan w ahlayḏan.
203. Hənnək hama marfallallan, aḥna, leban kofoyəš maḥən aʕlayye.
204. Omər: "Abri, ramḥəl gmarfeno amro bi walaye, gmalwašno, məqqa d əbʕət, ʕaskar. W gəzzoxu hatu w i ʕaskar gṭorina šəqlilxu i walayaṯxu naqla ḥreto.
205. W gdəʕrutu, aḥunux u rabo ktowe šulṭono w gmadaʕrinanxu li walaye!
206. Abadan lo məġbonət w lo məhnət!"
207. Omər: "Alo, towe hawxa, ġalabe ṭowo yo!"
208. Omər: "Abadan! Hawxa ramḥəl marfeno u dalolo bi walaye, i ʕaskar kula w u qayd di ʕaskar, gədmšadanne aʕmux w gəzzoxu." Omər: "E!"
209. Kqaymi deri yawmo w marfən ad dalole: "U malko kobəʕ, a greʕune di walaye kulle, taḥt u slaḥ howən.
210. Glətmi, hiye w u qayd di ǧeš, di ʕaskarayḏe, gdoṯən, gəmḥaḏ̣ri ruḥayye, maṭaʕni annaqla u elaṯṯe.
211. Ann arbʕi aḥunone ʕam an nišaṯṯe w i ʕaskar w u hno...!" Nafir hawi bi walaye.
212. Kqaymi gəzzehən, gmoṭən l baḥar, kobəʕ qəṭʕi aʕle.
213. Komaḥti kalake... ʕal ak kalake, d košəpʕi tamo va, bu baḥar va košəpʕi, səmme kalake, rawixi i ʕaskar w an noše w Xangir w ann aḥunonayḏe b ḥa w...
214. Kalake ġalabe səmme li ʕaskar ze w lu sawalaṯṯe w las səsyaṯṯe w las sefoqaṯṯe.
215. Maṭən, u kalak d Xangər l fəlge du baḥar, naqla ḥzele: kali! Har kosaymi, lə ksaymi, mara d lobəṭ, abadan! Kali, b fəlge du baḥar kali.
216. Qayiṯi b ḥḏoḏe: "Mən yo i masale?" Aṯən l d koqoləʕ u kalak: "Qay hawxa kali u kalakano?"
217. Omər: "Alo, u kalak laybe tə mede w ono ste heš hani, arbʕi əšne košoġanno ʕal u baḥarano, u ʕišano heš lə ḥzeli!"
218. Hənnək hawxa, nafəq tre ǧənnat me bayn u baḥar, əmmi: "Alo, gud l obutaln Xangir, u kalakano marke lə groməš.
219. W u təmamayḏe gmaġirinale bu baḥar.
220. Hiye w ag gawre w an niše w an noše d ebe kulle.
221. Ama kefarat lo saymutu ġalabe! Aḥna kəbʕina Xangir!"
222. "E, yabo mə kəbʕutu me Xangir?" Əmmi: "U malko daǧ ǧənnat kobaʕle."
223. Kqoyəm u aḥunaṯṯe omər: "Ya aḥunone! Komibayən, mede m aloho yo.
224. Ono — i naqlayo mofaqle ann aḏnoṯe daʕ ʕavdat — omər: "I naqla d omarwaynanxu: "Am margani lanne dlo more, lo mətyaqnutwayli.
225. Ha šqulunxu, ḥzawu a tloṯo ʕavdat, d qṭilili bu darbo. W i ṭawwuṯo, d səmli aʕmayxu! Annaqla zoxu hatu, mbalu an nišaṯxu w zoxu li walaye, madʕerəlla! W ono gəzzino ʕam hani.
226. Hani latyo masale d qaymina, gəršina sayfe, layban aʕlayye hani.
227. Hani ǧənnat ne. Lə kḥozinanne, gdoṯən maqalbi u kalakayḏan b gawe du baḥar!
228. Gəzzino aʕmayye, ḥozina: haka m uʕdo l šato daʕənno, daʕənno. W haka lo daʕənno, xwa i aṯtayḏi ṭro aḥuni u rabo, magwarla l ayna, d obəʕ, aw hiye mobela. Aydarbo d obəʕ, d əbʕutu, saymutu!"
229. I naqlayo žnuka ann aḥunone gdəḏʕi bu qadrayḏe du zʕuro, gboxən, gnəšqile, žnu gdəmmi:
230. "Alo, hano wa u sanadayḏan. Annaqla twir ḥaṣan!"
231. Kqoyəm aǧ ǧənnat, kṭəʕni Xangir w gəzzehən ebe w hani gəzzehən b darbayye.
232. A tre aǧ ǧənnat gdamṭən Xangir gab u malko daǧ ǧənnat.
233. Gdomər: "Yabo, mə qṭəʕluxli mam morayḏi? Qay mə kəbʕət mini?"
234. Komər: "Ono rḥəmli i barṯo du malko daḥ ḥayyat w kosamno, lə ksamno, lo kobeliyo.
235. Komaḥət šarṭat qumi, laybi tolenanne w alo, d lo hat amṭətla, tə nošo bi arʕo laybe amṭela."
236. Komər: "Ono faqiro d alo. Hat u malko daǧ ǧənnat. W laybux amṭətla, ono b aydarbo gdamṭena?"
237. Komər: "Hat tlelux i goke du semo b riše di rumḥo, hat rawixo ʕal u səsyo, me ḥaṣe du quṣro mḥalaqle i aṯtayḏux.
238. U medano, d səmlux, lo ǧən w lo noše laybe samle."
239. "E", — omər, — "ayko yo i mamlake du babo di kačkaṯe?"
240. Omər: "U darbano gəzzux laf gyoṭe d yawmo va. Gəmhalxət ḥamšaḥṣar yawmo, gmoṭətle, mdabar ruḥux!"
241. Qoyəm Xangir, moyəd qayso b iḏe — annaqla u sayfayḏe w səsyayḏe ze lo komanfəʕ tamo — moyəd qayso b iḏe w gəmhaləx.
242. Gəmhaləx u yawmo qamoyo, gəzze, kḥoze, ḥa ga kal komaḥatle aḏne ʕal škere d kefe.
243. Komər: "Heš koṯe qola w heš koṯe qola!"
244. Xangir kali ʕəl me riše, komər: "Ḥaru baytux, mən yo heš koṯe qola?"
245. Omər: "Me šawʕo babe msalle me diḏan nafilo bu naqwawo bayn i škeraṯe, he čən čən diḏa koṯe!"
246. Omər: "Aʕʕau hano mə ʕəǧbo yo!"
247. Omər: "Hano latyo ʕəǧbo. U ʕəǧbo d Xangir tlele i goke du semo b riše di rumḥo!"
248. Omər: "Alo, ono Xangir no." Omər: "Alo, gdoṯeno aʕmux!"
249. Omər: "Hama tux aʕmi! Elo layt aʕmi laḥmo mokannux!"
250. Omər: "Ġamo layt! D əxlina nečir bu darbo."
251. Omər: "Ṭowo!" Mhalaxle aʕme.
252. Mhalaxxe ha! Əšmo ḥreno koḥozən ḥa, kal komaḥatle tre farde d rəḥye b raġloṯe w korohəṭ, kofolət bəṯr aʕ ʕeze ṭure.
253. Aʕ ʕeze ṭure bayn raġle va košəpʕi, heš košopaʕʕe.
254. Ḥəlle hawxa Xangir omər: "Hano mə ʕəǧbo yo!"
255. Kali hawo omər: "Hano latyo ʕəǧbo! U ʕəǧbo d Xangir tlele i goke du semo b riše di rumḥo!"
256. Omər: "Alo, ono Xangir no." Omər: "Alo, gdoṯeno aʕmux!" Omər: "Hama, tux aʕmi! Hawo ste ġamo layt."
257. Mhalaxxe əšmo ḥreno, koḥozən, ḥa kale yatiwo.
258. Šawʕo niše kolayši w šawʕo koǧəġri at tanure.
259. W šawʕo koduqi w šawʕo košəlḥi w komḥalqi l sefe.
260. Koxəl komər: "Hawara, mayəṯno mu kafno!"
261. Omər: "Aʕʕau! Hano mə ʕəǧbo yo!"
262. Omər: "Alo, hano latyo ʕəǧbo. U ʕəǧbo d Xangir tlele i goke b riše di rumḥo, me riše du quṣro!"
263. Omər: "Alo, ono Xangir no." Omər: "Alo, gdoṯeno aʕmux!"
264. Omər: "Ba ma gmaswaʕlux laḥmo, yabo?" Omər: "Kibi fašno tloṯo yarḥe dlo laḥmo. Lo zayʕət! Mu laḥmayḏi lo zayʕət!"
265. Omər: "Waki hawxa yo, tux aʕmu!" Hawo ste mhalaxle. Hawən tloṯo.
266. Azzehən, mhalaxxe əšmo ḥreno, ḥzalle, ḥa kal komaḥatle feme qm u hno, qm u nahro dam maye, ga paške d maye lə kṭore šopəʕ w komər: "Hawara mayəṯno mu ṣahwo!"
267. Omər: "Ḥaru baytux! U qa nahrano heš kəmmət, mayəṯno mu ṣahwo? E, hano mə ʕəǧbo yo!"
268. Omər: "Hano latyo ʕəǧbo, u ʕəǧbo: Xangir tlele i goke du semo b riše di rumḥo!"
269. Omər: "Alo, ono Xangir no." Omər: "Alo gdoṯeno aʕmux!"
270. Omər: "Ba ma gmaswaʕlux maye?" Omər: "Lo mam maye lo saymat məṭalat! Ġamo layt, lə kšoteno, məqqa d obaʕno, ema d obaʕno."
271. Omər: "Waki hawxa yo, tux!" Qayəm hawo ste, ha mhalaxle aʕme.
272. Azzehən əšmo ḥreno, ḥzalle, ḥa, kale rawšo b iḏe, komaḥət taḥt aṭ ṭurone, xəd maḥtətle taḥte dawqo d laḥmo, w maḥatle bu šalwo.
273. Omər: "Ha! Hat mə kosaymət?" Omər: "Komsaweno i arʕo."
274. At traktorat du hayamwo wa.
275. Omər omər: "Hano, mə ʕəǧbo yo! Aydarbo", — omər, — "kosaymət?"
276. Omər: "Hano latyo ʕəǧbo, u ʕəǧbo d Xangir tlele i goke du semo b riše di rumḥo!"
277. Omər: "Ono Xangir no." Omər: "Alo, gdoṯeno aʕmux!" Omər: "Ahla w sahla! Hano", — omər, — "ġamo layt ṭro oṯe!"
278. Mhalaxxe əšmo ḥreno, ḥərre, ga kale ḥa koḥoyər bi šmayo.
279. Omər: "Ya..." U zlamayḏan omər: "Qay koḥayrət bi šmayo?"
280. Omər: "Koḥarno bi šmayo, hani tloṯo yawme mḥeli i tirayḏi b ṭayro, mḥeli aʕle w heš kal konoḥət ha, aha! Uʕdo gmoṭe."
281. Omər: "Tloṯo yawme žnu... w heš lo naḥət?"
282. Omər: "Lo, raḥuqo wa ġalabe əšmo."
283. Hənnək hawxa ga naḥət u ṭayro ʕam i tire. Mədlele omər: "Kale yo!" Omər: "Alo hano ze ʕəǧbo yo!" Omər: "Alo hano latyo mede, Xangir tlele i goke du semo b riše di rumḥo, hawo yo u ʕəǧbo!"
284. Omər: "Ono no." Omər: "Alo, ono ste gdoṯeno aʕmux!" Hawo ste mhalaxle aʕmayye.
285. Mhalaxxe, maṭən l feme du nahro d maye rabo, koḥozən, aydarbo annaqla?
286. Hani kulle al lappaṯṯe, xd ah hərǧat ne.
287. Lappe lo soḥən w lappe lo d saymi mede.
288. U Xangir ze maskeno, laybe.
289. Əmmi: "Annaqla ḥariwina, annaqla aydarbo gsaymina?"
290. U zlamayḏan daṭ ṭure omər: "Ha", — omər, — "lo zayʕutu!"
291. Moraxle iḏe, hiye kalyo hawxa li daḥle d Abunəsriye, grəšle tre spindarat w mərxile ʕal u nahro, maḥtile, simile hno pər. W mhalaxxe aʕlayye omər.
292. "Yalla, halexu annaqla!"
293. Ho hawən, hawənwa ap pirat, d saymənwanne a hne a Ingliz bu waxt du qrobo.
294. Kqaymi mhaxli, azzehən šawoṭo, ga Xangir košoməʕ qolo ʕal kaṯpe. Komalle: "Xangir! Xangir!"
295. Koḥoyər bu gabano, pano, lo koḥoze noše.
296. "Man mənxu koqoreli?" Kəmmi: "Alo, nošo lo koqorelux." — "E", — komər, — "koṯe qolo!"
297. Komhaləx əšmo ḥreno komər: "Xangir!" Ḥəlle hawxa, ga kale šəšwono ʕal kaṯpe.
298. Šəšwono kale ʕal kaṯpe, komalle: "Mə kəbʕət, ya ḥaywan d alo?"
299. Omər: "Ono aydawma i ṭawwuṯo, d səmlux aʕmi, lə kṭoʕeno baḥ ḥayayḏi!"
300. Omər: "Mə ṭawwuṯo səmli aʕmux?"
301. Omər: "Ono, i mamlakayḏi ʕal feme du nahro wa.
302. Annaqla an nošayḏi, aš šəšwone, nəfqiwa. Kul ḥa, d nofaqwa, mičəkwa bayn am maye, məḥnəqwa.
303. Səmluxli pər, adyawma konəfqi ooo! Koṯən lu gabano, məbli a sʕorani, koməbli sʕore w koməbli ḥete w daḥno w hne w maltmi muna di šato abadan, hawina hne. W šəšmo w ṭlawḥe w kušne!"
304. Omər: "Annaqla mə ksaymətli?"
305. Omər: "Hama... yawmo mede balki howət mahčet diḏi.
306. Mbal a tre pərtkani diḏi w maḥetene b qotiye mede bi barikayḏux!
307. Haka hawət mahčet diḏi, maḥetən ʕal u qallənayḏux, ono ktoweno ḥaḏ̣iro gabux."
308. Xangir ze zlam fohumo wa. Qayəm, mbele a tre pərtkat du šəšwono, maḥtile b qotike naʕəmto w tlalle, azzehən.
309. Azzehən, maṭən laʕ ʕaqarat di walaye.
310. An noše di walaye koḥozən, hani mə dahbawat ne, aṯən li walaye?
311. Šawʕo tmanyo dahbawat, kul ḥa mənne, kul ḥa mənne, xud hərǧ.
312. Qayəm mšadarre qaṣəd. Mšadarre ḥa əmmi: "Man hatu?"
313. Xangir məllele omər: "Zux, amar lu šulṭono: ono Xangir no w aṯino, kobaʕno i barṯayḏe lu malko daǧ ǧənnat. Xayifo zux amalle!"
314. Azzeyo, u zlam daʕər lu malko omər: "Alo, hano Xangir yo w amṭele šawʕo tmanyo zlamat aʕme, lo košəbhi lan noše."
315. Omər: "Zux, amarle, dʕar, amalle, ṭro hiye tane ʕobər li walaye!
316. Hanək ṭro fayši bal lodkat du tawno, hul d ḥozina, be ma aydarbo ksaymina aʕmayye!"
317. Qoyəm oṯə u zlam, d omalle lu Xangir: "Ṭro lo ʕəbri an nošani li walaye! Elo u malko zayəʕ mənne, ʕawwəl me d ḥzalle, w ʕbar hat tane!"
318. U zlamayḏan omər: "Tawu, aḥunone, fušu harke, kḥozina, be ma mən yo. Mən ktowe bi masalaṯe! Kazzi ʕobanno ono tane gabe." Əmmi: "ʕBar!"
319. Azzeyo, ʕabər Xangir. Mballe gab u malko.
320. An nošayḏan yatiwi, latimi l ḥḏoḏe, yatiwi.
321. Annaqla u zlam, d šomaʕwa u čən čən di msalle, maḥatle aḏne omər: "U mede, d əbʕutu, gdoḏaʕno, mə kəmmi.
322. U xabro, d məǧġoli Xangir w u malko ʕam ḥḏoḏe, gdomannanxuyo."
323. Əmmi: "De, taw, ḥzay, be ma mə koməǧġoli!"
324. Annaqla u zlamayḏan, d košoməʕ, maḥatle aḏne hawxa. Košoməʕ, Xangir w u malko daḥ ḥayyat mə koməǧġoli ʕam ḥḏoḏe.
325. Qoyəm annaqla naqlawoṯe kogoḥək, naqlawoṯe mukuz diḏe, komaḥət qarʕe qume hawxa, koməqḥər.
326. Aḥ ḥawrone kəmmi: "Mə kit?" Komər: "Uʕdo gdomannanxu."
327. Naqla gaḥək ṭowo. Əmmi: "Mə hawi?" Omər: "Ala aḥunan hano d koxəl, aṯile naṣib." — "E, mən yo?" Omər: "Annaqqa gdomannanxu, mə hawi bayn lu malko w bayn l Xangir.
328. Aš šarṭat du malko, komalle: "I walaye kule ksaymo, kul bayto, baroše d ṭlawḥe, tanuro d laḥmo w hat w an nošayḏux, gud l əxlutne hani, qəṭʕina qarʕayxu w gəzzoxu, lo kobinanxu i kačke."
329. Hawo, d koxəl, omər: "Ala, me zawno yo lo xili, kal kafino, mayəṯno mu kafno. Gawi maṭi l bəṯre ḥaṣi!"
330. Aṯi Xangir, qarʕe kule qume hawxa w ġbinoyo.
331. U zlamayḏan nafəq li qamaytayḏe omər: "Qay ġbinoyo hət?"
332. Omər: "Lo mal mirat! U malko komər: "I walaye kula ksaymi kul ḥa baroše d ṭlawḥe, u tanuro d laḥmo, w gud l əxlinale aḥna ʕal tawto ḥḏo, d qəṭʕi qarʕan!"
333. "E", — omər, — "haṯe qay lo ḥzeluxli, mə samwayno ono?"
334. Omər: "Qay hawxa azze hul u hnano?"
335. Omər: "Lo zayʕət! Ṣafro gəmfarǧət aʕli!"
336. Hawi ṣafro, qayimi. Ga kal komaḥatte darbo, kibe qunaġ d tloṯo saʕayat.
337. Ab barošat maḥte w u laḥmo ḥeḏore.
338. Xangir w a tre tloṯo zlamat ḥrene, maḥattanne kul ḥa saḥanke naʕəmto w fəlge d dawqo d laḥmo du tanuro. Bu tarwoḏo kəxli.
339. U zlamayḏan čik bu rišo w komoyəd li baroše, komaqlabla ʕal qarʕe, košotela, ṣorafla b naqla ḥḏo (Zuhoerer: xəd tarwoḏo).
340. W komḥaləq i baroše ʕəl me qarʕe va xliṯo, komər: "Alo, maḥru bayte du malko, lo maswaʕleli!"
341. W čik baynaṯṯe, hul d maṭi lu gabo ḥreno, matəmle u muklawo kule.
342. U malko omər: "Aʕʕau ḥaru baytayye, alo hani gmaḥarwilan annaqla!
343. Annaqla i masale latyo hno. I masale qwiṯo yo!"
344. Azze Xangir omər: "Yalla! Annaqla u šarṭayḏux tlelan!"
345. Omər: "Ho! Qay hano tane yo? Kətli šarṭ ḥreno!" Omər: "Mən yo?"
346. Annaqla disane u zlamayḏan komaḥatle aḏne qum qarʕe, košoməʕ, mə koməǧġəl ʕam u hno, omər: "Alo, mbaṭele, lo kobəʕ obeleyo!"
347. Əmmi: "Qay?" Omər: "Kətle šarṭ ḥreno." — "E, mən yo?"
348. Omər: "Kit... hiye, kit gabe ḥa rahoṭo. Komər: "Ṣafro gəmšadrinanne.
349. Hat, kətlux ḥa, korohəṭ. W ono, kit bi walaye gabi korohəṭ.
350. Gəmšadrinanne li daḥle d Abunəsriye. Ayna d əzzeyo, d amṭelan remune w doʕər bari..." hawo u šarṭ, u šarṭayḏan hawxa yo."
351. Hawo ze, u zlamayḏan, d maḥatwa af farde dar rəḥye b raġle, fayəš kogoḥək omər: "Ḥozeno mǧarabno hano šulṭonano, be ma mə kətle rahoṭo!"
352. Aṯi Xangir omər: "Alo hawxa." Komər: "Oh", — omər, — "lo zayʕət!" Omər: "Mə čax yo w u hno, d qaymina?"
353. Omər: "ʕAm sloqe d yawmo gqaymutu." Omər: "Ġamo layt!"
354. Ṣafro qayimi aḥ ḥawrone, mərralle əmmi: "Qum!" Omər: "Baʕ, heš xayifo yo."
355. Əmmi: "Malmirat mhalaxle hawo, azzeyo!" Omər: "Ġamo layt! Gyətwina, šotinalan fənǧane d qaḥwe w mrawqina rišan w ǧġara w bəṯr gəzzan!"
356. Əmmi: "Lo! Maṭi l fəlge du darbo u zlam!" Omər: "Məqqa d əzzeyo, ṭro əzzeyo!"
357. Yatu, maqraṭle, xilele fako, štele tre tloṯo ǧġarawat w qayəm, maḥatle raġlo bi daḥle d Abunəsriye yatu.
358. Mlele i turəkayḏe mar remunani, kul remuo, mnaqele neqoyo.
359. Mlele i turayḏe, remune rabe xašune, maṭye w maḥatle riše w daməx!
360. Annaqla di tir w kavane koḥoyər komər: "Alo, u zlamayḏan daməx!"
361. "Malmirat aydarbo daməx?"
362. Omər: "Məlyole i turəkayḏe remune. W alo maḥatle riše w daməx tamo!"
363. "W u ḥreno ayko yo?"
364. Omər: "Alo u ḥreno heš kale b fəlge du darbo, heš lo maṭi." Əmmi: "Ġamo layt! Haka heš lo maṭi hawo."
365. Veža koḥoyər u zlamayḏan komər: "Ala annaqla hawo maṭi li daḥle", — omər, — "maṭi u remuno qamoyo, šləḥlele kmo ḥappoṯe hawxa, našife hne, w maḥtile bi turkayḏe, hawo daʕər", — komər.
366. "W hawo?" Kəmmi: "Hawo", — komər, — "alo, hawo heš damixo yo!"
367. Mərralle əmmi: "Daməx, mdabere!" Omər: "Uʕdo mdabanne."
368. Grəšle i tir w kavanayḏe, mḥele li tire, məḥyole b raġle.
369. Qayəm hawo, ǧafəl, ḥəlle, ga i tire du aḥuno yo, omər: "Alo, komibayən, u zlamayḏan maṭi larke w daʕər."
370. Zbəṭle i tirayḏe, maḥtole bi xurčke bayn ar remune w maḥatle raġle w aṯi. Vega b rafrafto d ʕayno daʕər.
371. Aṯi ʕawwəl gabayye, hulellale kmo remune laḥ ḥawronayḏe w bəṯr azzeyo li walaye, huwilelalle l Xangir omər: "Kalənne, tfaḏ̣ḏ̣al!"
372. Maḥatte bu diwan, twərre ar remunani, yabo kul ḥapṯo xud qaṣbe, hawxa xd ann abišoṯe b gawayye, kəxli w koməhni.
373. U malko annaqla mukuzday yo, qḥir. U zlamayḏe heš l aṯi ayko?
374. Omər annaqla xəlle w tlalle aq qašlat, knəšše a dkoṯanək, mnaḏ̣affe w a gyoṯe ze xəlle kmo ḥappoṯe maq qašlaṯṯe.
375. Žnuka u zlamayḏan kaṯi, kamṭele tre tloṯo ḥappoṯe našife aʕme, kaṯi.
376. U malko məllele omər: "Məqšaṭ me foṯi! Sawiʕina remune, žnuka koṯəṯ? Azze u zlam, daməx tamo tloṯo saʕayat. W bəṯr minux nafəq.
377. Harke bi walaye ḥzalle, ema nafəq, bəṯr minux b saʕaye nafəq.
378. W aṯi, sawiʕina remune, žnuka kamṭeluxlan a hnani, zux, ḥaleqene, ak kalbe lo kəxlənne!"
379. Aṯi Xangir, məllele omər: "Yalla! Annaqla hawlan i kačke, məblinala!"
380. Omər: "Lo yabo, heš kətli šarṭat." — "E, mən ne aš šarṭayḏux?"
381. Omər: "Alo, kətli šarṭ, annaqla gud tolutle u šarṭano, annaqla xalaṣ, haw kətli mede ḥreno."
382. Omər: "Mən yo?" Omər: "Kul šəkəl d zad, kxəlṭina ʕalbe b ḥḏoḏe: ʕalbe d daḥno w ʕalbe d ṭlawḥe w ʕalbe d ḥeṭe w ʕalbe d ṣʕore w ʕalbe d kušne w ʕalbe d daḥno w ʕalbe d bačək w ʕalbe d šəšmo, u təmamaṯṯe hani kxəlṭinanne b ḥḏoḏe.
383. W gmaḥtinanxu b odaye, hat w an nošayḏux ʕaṣriye hul ṣafro lazəm mnaqutne, kul šəkəl bu šəklayḏe!"
384. U zlam, d košoməʕ, omər: "Ala annaqla ḥaru baytan." Annaqla lo koṯe l bolayye u šəšwono.
385. Koḥayri ʕal iḏoṯe d ruḥayye, koḥozən al lappaṯṯe, xd ak kevǧalat! Kəmmi: "Baʕ aydarbo gəmnaqina annaqla aḥ ḥappoṯani?"
386. Aṯi Xangir, kale qḥiroyo w hənne lo qadiri məǧġoli aʕme.
387. "Mən yo?" Omər: "Ala annaqla azzano."
388. "E, aydarbo?" Omər: "Ala u malko, u šarṭayḏe annaqla kobəʕ xoləṭ zad b ḥḏoḏe w maḥtilan b odaye kulan w gṣəxri aʕlan w hul ṣafro lazəm mnaqinanne! Annaqla d lo sayminala, gqəṭʕi qarʕan!"
389. Əmmi: "Kətlan aloho, d ḥozina bal lappani, gmičokina bayn u zadawo. Haka qadirina mnaqinalan kmo ḥappoṯe, ṭowo yo!"
390. Azzehən ʕaṣriye, xləṭṭe u zadano, hawi lode, xəd adro. Latəm l ḥḏoḏe. Tux annaqla, latimi ḥeḏore.
391. Fayiši hul fəlge d lalyo, kul ḥa lo mnaqele ʕaṣro ḥappoṯe.
392. Kogərši u daḥno, koṯən a sʕore, kogərši a sʕore, koṯən aḥ ḥeṭe. Lappat xašune!
393. Ha! Hawi fəlge d lalyo, Xangir, aṯi l bole u šəšwono. Omər: "Klawu! Xlaṭu hani b ḥḏoḏe, madʕerənne!"
394. "Yabo, mʕaḏbina appe, hul d mnaqilan." Omər: "Lo lo lo lo ġamo layt!"
395. Qayəm maqəṯlele qallən w yatu. W mofaqle i qotikayḏe naʕəmtayo, mofaqle a tre pərtkat du šəšwono, maḥtile ʕal i nuro, naqla ḥzele i odaye malyo šəšwone riše.
396. Omər: "Mə kəbʕət, ya Xangir? Amar! Maḥarwina briṯo an maʕamrinala?"
397. Omər: "Yabo, lo kobaʕno lo maḥarwutal w lo mede. Kobaʕno hama, bas naqewuli u zadano!
398. Aw aḥna gmayṯina, lo əšto yarḥe, lə gəmnaqinale."
399. Omər: "Bas hano?" Omər: "Alo hano xalaṣ."
400. Omər: "Ṭum ʕaynux, ftaḥene!" L azze, ṭəmle ʕayne w ftiḥile, ḥzele kul lode, kala maḥatto l ruḥa. Omər: "Annaqla kəbʕət mede?"
401. Omər: "Kattir alla! Aloho ṭoralxu eli! W u hno w ġalabe ṭawwuṯo i ṭawwuṯaṯe dəṯxu, lo koṭoʕena. Zoxu annaqla!"
402. Qayimi aš šəšwonayḏan, grəšše ruḥayye w azzehən.
403. Azzehən. Bəṯr b saʕaye annaqla u tarʕo ṣxiro yo ʕal Xangir w ʕal am morayḏe.
404. Lappe nəfqi hul ṣafro.
405. Omər məlle laḥ ḥawronayḏe omər: "Annaqla dmaxu b tasal, b lebo w hno basimo!"
406. Qayəm maḥatte rišayye, naqla ḥzalle, kaṯi šəšwono, šəšwono kulak b raġlo. Omər: "Xangir, lo fayəš sahmo?"
407. Omər: "Ala, alo obalxu ḥaylo! Yabo, aḥunonux mnaqənne!"
408. Omər: "Alo, ḥə d rišux lo kobaʕno šoġanno, ono, aḥunoni səmme ṭawwuṯo w ono lo samno ṭawwuṯo?"
409. "E", — omər, — "ḥayra!" Omər: "Mnaqənne, lo fayəš."
410. Omər: "Lo kowe gxəlṭutne kulle b ḥḏoḏe w ono tane gəmnaqenanne!"
411. Omər: "Ḥayra! Kal koxaliṣina mu gawano.
412. Disane gčaykətlan b niqalat, ḥawronux lo koṯən!"
413. Omər: "Ġamo layt! Alo ḥə d rišux gxəlṭətte kulle b ḥḏoḏe w ono gəmnaqenanne."
414. Omər: "Hat lo kalux b tre raġle!"
415. Omər: "Hat lo ḥarulux, xlaṭne hatu w klay!" (Zuhoerer: ḥšaw i xṣara aʕli!)
416. Qoyəm xəlṭi u qa zadawo b ḥḏoḏe, u kulak kmičək baynaṯṯe.
417. B tloṯo daqiqat mnaqalle. "Annaqla?" Komər komər: "Yabo, howeno greʕux! Annaqla ġalabe ṭowo yo."
418. Annaqla hiye lebe qṭəʕwa. Omər: "Xalaṣ azzano! U Kulakano kaṯilan b axər du lalyano diḏan, d samlan hno."
419. Mnaqəlle m ḥḏoḏe u kulak w azzeyo.
420. Ṣafro aṯi u malko, kfotəḥ i hno, mamṭele aʕme u ǧalodo, da d qoṭəʕ qarʕayye yaʕni.
421. Ḥəlle, ga kale u zadayḏe kul lode b dukṯo.
422. Mḥayər u malko. Lo kobəʕ obe i barṯo w aš šarṭayḏe komətloyi!
423. Omər: "Yabo, lo kobena!" Omər: "Hawxa?" Omər: "E."
424. Omər: "Hama hawxa bi kotakiye lo kobətla?" Omər: "Abadan! Izoxu, i barṯayḏi lo kobena."
425. Omər: "De, kḥozina annaqla.
426. Aḥna aš šarṭayḏux tlallan w aḥna me ʕawwəl, kətwaban bu kotak, məblinala.
427. Hama uʕdo hat, koməhnət ʕal ruḥux."
428. Nafiqi larwal, məllele lu zlamayḏe du rawšo omər: "De, čək u rawšo taḥt i walaye w tlaya! Ḥozina, be ma mə gsoyəm u malko!"
429. Qayəm omər: "Alo, ono ste hani iḏoṯi koməhnənne mzangri (Zuhoerer: koḥayki), e, me zawno lo šaġənno." Grəšle u rawšayḏe, čəkle taḥt i walaye w maʕlele.
430. Hawi qarqar daʕ ʕeze w da ḥmore w dad daḥšəkat w an niše w as sowe xuṣuṣan maʕlalle qolayye: "Hawara!
431. Ṭro obəlla i kačkaṯe, xəlṣina mina, čəkkallan b bala! Yabo hawa!"
432. Omər: "Gdobətla aw mḥalaqnanxu b gawe du baḥar, tavda i walaye w tavda!"
433. Omər: "Yabo, manḥetulan, gdobinanxuyo."
434. Manḥatle i walaye.
435. Omər: "Alo, lo kobinala." Omər: "Lo kobutla?" Omər: "Lo." — "Kale u rawšo ḥaḏ̣iro.
436. Naqla ḥreto gčakla taḥta!" Čəkle taḥta, maʕlele zəd.
437. Omər: "Xalaṣ! Aman! Annaqla gdobinala. Manḥetulan!"
438. Manḥatle omər: "Yabo, toxu mballa, maxleṣlan mu hnano!"
439. Qoyəm, oṯən, amṭən i kačke, mxamlila, malawšila w mʕadlila, marawxila ʕal səsyo.
440. W d obənne kul ḥa səsəyo alle ze. Baʕ ayna səsyo gṭoʕanne a hərčanək.
441. Gruxi ʕal as səsyaṯṯe hiye, Xangir, w an nošayḏe w gəmhaləx xel qumayye.
442. W gdoṯən annaqla, gdoṯən, gdəʕri. Gdəʕri gab u malko daǧ ǧənnat.
443. Gdoṯən, gdamṭeleyo, gdomər, u malko daǧ ǧənnat gdomər: "Xangir! E, ono w an noše d aʕmi, d komaḥarwina i arʕo, maʕamrinala b rafrafto d ʕayno, e aydarbo hat qadirət amṭətla w ono lo qodarwayno amṭena?"
444. Omər: "Ya u malkayḏi, hano mede m aloho yo. Xulo ono amṭoli?
445. Hama amar la zlamani, d kətne aʕmi, ḥzay! Hani amṭyalle, xulo ono amṭoli?"
446. Omər: "Annaqla ṭlab u mede, d əbʕət! Mə kəbʕət?"
447. Omər: "Alo, ḥə d rišux škur mine d alo mu mal kit.
448. W aḥunone, ann aḥunone arbʕi aḥunone na, kəḏʕutu hatu. Tə mede lo kobaʕno.
449. Bas u mede, d kobaʕno: kobaʕno malaḥqutli lu baladayḏi, li qriṯayḏi.
450. W haka aḥunoni, ǧarəlle mede aw i walaye qadiri aʕlayye aw hni, mʕawnutlan, d madaʕrina i walayayḏan, dəʕrina l dukṯe d baban."
451. Omər: "Aḥunonux məstalamme dukṯe d babux.
452. W kalənne bi walaye w ġalabe ṭowe ne.
453. W hawəlle zʕure w hni, mʕadle ne abadan.
454. Omər: "Annaqla naxa mbayli, mbayli l tamo!"
455. Gqaymi tre ʕavdat manək, maḥ ḥafritanək, omər: "Ṭʕanle l Xangir w mballe gab ann aḥunone!"
456. Gqaymi a tre ʕavdat, ṭəʕnile.
457. Ṭəmle ʕayne w ftiḥile, ḥzele ruḥe, kale bu quṣro du babo.
458. Ga u aḥuno kal komaḥatle i fṣiḥuṯo, daqana d mobəl i aṯto du aḥuno.
459. Omər: "Xalaṣ i šato tayimo, haw Xangir koṯe!"
460. Qayimi žnuka me ḥaṯo, maḥatte, pṣiḥi, i aṯto daʕirole w yatiwi w hni...
461. W hun xwaš!

======
Ritter: 074. Sl_Mi Mammo und Zîne.txt
001. Kəmmi, naqla u malko daǧ ǧənnat yatu hawxa b diwan, maltamle a zlamayḏe ḥeḏore.
002. Fayəš koməǧġoli kul ḥa, štaġaliye me dukṯo.
003. U malkaṯṯe komarre: “Amerli d ḥozeno, mə ḥzalxu bu kroxaṯxu bi arʕo!”
004. Ḥa mənne maʕlele iḏe, omər: “Ya u malkayḏi! D obətli samaḥ, ono gməǧġənno.” Omər: “Məǧġal!” Omər: “Ḥzeli barṯo bu aṯro dab Bota kəmmile. Ele šəbḥo l aloho, šəbḥo lu xaloqo d xliqole! Šafər mawxa heš bi arʕo kula lə ḥzeli.
005. Barṯo, i naqla d komhalxo, i ʕayno kominakfo ḥayro aʕla.”
006. Qayim ḥa ḥreno, omər: “Ya u malkayḏi, ono ḥzeli greʕuno me bayn a Ala. Šəbḥo l aloho, ono komanno: heš bi arʕo greʕune xtoṯe ṣpahi lo qayəm.”
007. U malko komarre: “Uʕdo lalyo yo, izoxu maḥetu i ḥmərke di dmoxo b aḏnayye w ṭʕanne, a tre damixe, amṭewənne larke, lu diwanano.
008. Ḥozinanne be ma šrolo yo u mede d əmmutle ani lo!”
009. Kqaymi — ǧənnat ne hani — b rafrafto d ʕayno, gəzzehən gdamṭən i kačkayo mu aṯro dab Bota w gdamṭən u greʕuno mu aṯro da Ala.
010. Gdamṭənne kul ḥa ʕal u taxtayḏe damixo w maḥtənne b fəlge du diwan.
011. Kḥayri aʕlayye aǧ ǧənnat, gmašabḥi u moraṯṯe, gdəmmi: “Hano u medano šrolo: a trani yaʕni howən l ḥḏoḏe. Šafər mənne, laəqtər mənne l ḥḏoḏe lo kowe towe. Aydarbo kṭorina howən l ḥḏoḏe, məḏʕinanne b ḥḏoḏe?”
012. U malko omər: “Ṭʕanne w mbalne li odaye, li qelayto du greʕuno, w ṭro howən šyar! Ṭro ḥozən ḥḏoḏe, adlalyo hul ṣafro, ṭro fayši ʕam ḥḏoḏe w foṯe d ṣafro madmexənne w madʕeru i kačke l dukṯa, w ṭro foyəš hiye bi qelaytayḏe!”
013. Kqaymi aǧ ǧənnat ṭəʕni a tre taxtat w azzehən məblənne lu aṯro da Alat, maḥtənne bi qelayto d Mammo (u zʕuro, əšme Mammo yo),
014. Maḥtənne tamo w ksaymənne šyar.
015. Qoyəm hano kḥoyər: kale taxt ḥreno bi qelaytayḏe! “Man yo harke?”
016. I kačke gdəmmo: “Hat man hət?” A tre lo kəḏʕi, hawo gdomər: “Ono, harke dukṯi yo”, w hiya gdəmmo: “Lo! Ono harke no!”
017. ʕAṣriye damixo bi qelaytayḏa, kəḏʕo ruḥa lo ramišo w lo nafiqo w l azza l dukṯo, w hiye ste hawxa.
018. Kḥoyər u greʕuno Mammo, kḥoyər gdomər: “Yaa, ya barṯo! Haka hano dukṯax yo, latlax xodumto hat?” Kəmmo: “Bele! Aydarbo latli?”
019. Komər: “Qray li xodumtayḏax! Haka qm u tarʕo yo, xa ktoweno ono aṯino gabax w gnofaqno!”
020. Kqaymo qəryo, qəryo li xodumtayḏa, layt. Nošo lə gmadʕər aʕla.
021. Gdomər: “Annaqla veǧa dawri yo, ono gqoreno lu xodumayḏi. Haka u xodumayḏi qm u tarʕo yo, xa hat aṯyat gabi.”
022. Kqore qolo ḥa, qore lu xodumayḏe, gdomər: “Kali harke!” Komer: “Fəš!” Komər: “Kəbʕət mede, ya u aġayḏi?” Komər: “Lo, lo kobaʕno mede, fəš dmax!”
023. Annaqla gdomalla gdomər: “Ḥzelax? Hat aṯyat gabi.”
024. Kḥayri ʕal ḥḏoḏe a tre, grəḥmi ḥḏoḏe. A tre aṣpah mənne layt. Grəḥmi ḥḏoḏe, kfayši məǧġoli, kul ḥa gməǧġele mede: mayko yo, mayko lo yo.
025. Gdomalla: “Mayko hat?” Gdəmmo: “Ono, mu aṯro dab Bota no, aḥuni u ʕmiro dab Bota yo, w aḥna, b qaṣra Balak na.”
026. Gəmwaṣfole i dukṯo, i walaye, d kət yo u aḥunayḏa, babo latla. Kətla aḥuno, kətla ḥoṯo gawərto. Gəmwaṣfole ayko ne. Kfayši hul ṣafro.
027. Gəmḥalfi aʕ ʕisaqyoṯe b ḥḏoḏe w gyomən l ḥḏoḏe, d ḥa mənne lo mobəl, illa towən naṣib d ḥḏoḏe hənne.
028. Kofayši hawxa hul foṯe d ṣafro, gnaysi, gmaḥti rišayye, dəmxi.
029. Qoyəm ṣafro Mammo, kḥoyər, layt nošo. Hiye tane yo kale bi qelayto.
030. Koḥoyər komər: “Ya rab! Ḥəlmo wa? Alo ono ḥəzyoli w ǧġənno aʕma, kala i ʕisaqṯayḏa b iḏi!”
031. Hiya ste gqaymo ṣafro, kḥəzyo ruḥa kala bi qelaytayḏa.
032. Koqəryo li xodumtayḏa: kala qm u tarʕo ḥaḍərto. Midaywno. Kḥayro, i ʕisaqṯo latyo i ʕisaqṯayḏa, mḥalfo.
033. W kəḏʕo ruḥa, latwa ḥəlmo, məǧġolo wa w məhno wa w ḥzela u zʕuro w hiye ḥəzyole w mḥalaffe aʕ ʕisaqyoṯaṯṯe b ḥḏoḏe!
034. Annaqla dəʕrina lu zʕuro! Qoyəm, kul yawmo bu yawmayḏe gmanqəṣ w gmanqəṣ, gmanqəṣ u zʕurano xəd qayəṯ kewo ebe. Haw lo koxəl, lə kšote w lo mede, hama kofoyəš ġbino yo, qḥiro yo.
035. Aydarbo ksoyəm d moṭe w ḥoze i kačkayo, doʕər amṭela?
036. Gəzzeyo yawmo gab u babo, u babo gdomalle: “Ya abri! Mə daʕw diḏux yo? Qay hawxa hət? Qay manaqṣo hət? Qay lo kəxlət? Mə kit noquṣo aʕlux?”
037. Komər: “Yabo, layt mede noquṣo aʕli. Bas ono ḥzeli, d omannux: ḥzeli mede, ḥzoyo di ʕade, lə kmətyaqnətli, d omannux: ḥzeli ḥəlmo.
038. Ḥzeli kačke. Ehe, ono lo, lo bač čirrokat w lo baw waṣfat w lo bnoṯe lə ḥzeli bu tamtelayḏa, abadan.
039. W ono kobaʕno d obətli daṣṭər d əzzino koraxno aʕla d amṭena.”
040. Komər: “Abri! Aḥna, i nuxrayto lo kəṯyo aʕlan w layban marfinalux.
041. Aḥna, ḥa minan, mi kəflayḏan lo nafəq l dukṯo nuxrayto w daʕər. Aḥna, naṣib latlan bi dukṯo nuxrayto.
042. Kanne abnoṯe d ʕammonux, kala i walaye kula qumux. Ayna barṯo, d rḥimolux, huyo gawərto w huyo barṯo, w aydarbo d huyo, gdobinalux yo! Gdamṭinalux yo!
043. Annaqla gəzzux, nošo lo koḏəʕ mə gǧorelux. Gəzzux aṯro nuxroyo, nošo lo koḏaʕlux tamo, lo hat kəḏʕət noše w lo qədrət amṭət saymət mede w lo maxalṣət mede.”
044. Gdomər: “Yabo abadan. Ono, i kačkaṯe rḥimoli w žġayni mina mḥaramli a bnoṯe di arʕo ʕal ruḥi, d luyo hiya, lo komobanno bnoṯe.”
045. Ksoyəm lə ksoyəm u babo, lə kqodər aʕle.
046. Qoyəm u zʕuro, krowəx ʕal u səsyayḏe, u babo gdobele kallawat w mede d qodər obele gdobele. Growəx ʕal u səsyayḏe w gəmhaləx.
047. Gəzzeyo, gəmhaləx bi arʕo, lo koḏəʕ ayko va gəzze w ayko va koṯe.
048. Komšayəl i dukṯo d kəzzeyo, komšayəl: “Gziro ayko va yo?”
049. Kəmmile: “Laf sloqe d yawmo.”
050. Fayəš yarḥo, mhaləx bu darbo hul d maṭi, əmmi: “Haṯe Gziro yo.”
051. Azzeyo ga kal kit kačke ʕal ʕayno, kal koməlyo maye.
052. Ḥəzyole ḥəlle aʕla, omər: “Alo kit w layt haṯe yo d ḥəzyoli b šanṯi, hiya košəbhola ġalabe!”
053. Haṯe, kəmmi, i barṯo d Bakko ʕAwan wa, u širatkar du ʕmiro.
054. Ṣpahi wa i kačke hiya ste ġalabe w šəbhowa l Zine. Zine, i kačke, d ḥəzyowayle b šanṯe, šəbhowayla bu šufro hiya ste.
055. Qoyəm mšaylole: “Ya barṯo, ayko hat, ayko hatu?”
056. Əmmo: “Aḥna b flan bayto na. Baytayḏan, d əmmina, gab u quṣro, b tloṯ arbʕo bote bəṯr u quṣro ne du ʕmiro.
057. Babi, əšme Bakko ʕAwan yo, kəbʕət oṯət, d oṯət gaban!”
058. Qoyəm u zlam, oṯe Mammo w ʕobər li walaye, mšayəl ʕal u bayto d Bakko ʕAwan. Gmadilile gmahnile, gdoṯe gab Bakko ʕAwan gʕobər, ḍayfo.
059. Aḍ ḍayfe, komaqablənne tamo. Bu ṭurawo kule ayko zlam towe ḍayfo nuxroyo, ayna bayto d əzzele, gmaqablile.
060. Yatu. ʕAṣriye, Bakko ʕAwan maḥatle ḥšamto maḥšamme w azzehən li ǧivate gab u ʕmiro.
061. Azzehən, yatiwi. Koḥoyər u ʕmiro, koḥoyər aʕle: ba šəbḥo l aloho! Mən xort yo, mən greʕuno ṣpahi yo hano, d kətyo ʕam Bakko ʕAwan!
062. Komalle l Bakko ʕAwan, komər: “M ayko yo u zlamano?”
063. Komər Bakko ʕAwan: “Ya u ʕmirayḏi! Zlam nuxroyo, aṯi gabi ḍayfo adyawma. Lo koḏaʕno m ayko yo.”
064. Komər: “Eh, ahla w sahla! Ġalabe ṭowo! Ṭro foyəš tre tloṯo yawme harke, ṭro foyəš tre tloṯo yawme, bəṯr gəmšaylətle m ayko yo w l mən aṯi, m ayna aṯro aṯi.”
065. Kəmmi fayəš tloṯo yawme bi ʕade d kətwa gab aʕ ʕarab. Bəṯr ma tloṯo yawme omər: “Ya flan! Amallan, m ayko aṯət w mən yo u maqṣadayḏux!”
066. Omər: “Alo ono aṯino, ono me bayn a Ala aṯino. W aṯino, kətli maqṣad harke.
067. Ḥzeli barṯo b šanṯi, kəmmi mu aṯrano yo.
068. Aṯino kobaʕno, haka həzyoli, ṭolabna.”
069. Annaqla i barṯo d Bakko ʕAwan rḥəmla u zʕuro i naqla d ḥzela, w məlla lu babo, əmmo: “Yabo! Hano u zʕurano kəbʕalle.”
070. Bu waxt d hiye yatu b Gziro, Mammo aḏəʕ: i kačkaṯe, d ḥəzyole, i barṯo d Bakko ʕAwan, latyo Zine, d aṯi bəṯra.
071. Gdoṯe xabro, gdəḏʕo i kačke, Zine gdəḏʕo: Mammo aṯi li walaye w kokorəx aʕla.
072. Kətla u gawro di ḥoṯayḏa, kəmmile Qara Taždin, gdəmmole: “Ya u gawro d ḥoṯi! Saymət ṭawwuṯo, ṭorət ḥəzyono u zʕurano. Aṯi me aṯro raḥuqo, aṯi kobəʕ ḥozeli.” Omər: “Eh!”
073. D oṯe, d omər lu ʕmiro Mir Sevdin, u ḥaṯnayḏe, gdomalle gdomər: “Adyawma gnəfqina lu nečir.”
074. Gdomər: “Ḥaḏ̣eru as səsye, mḥaḏ̣eru u hno w gnəfqina!”
075. Gdobe xabro li aṯto, gdomalla: “Zine ṭruyo gabax w zoxu lu quṣro d aḥunax w ktowe u zʕuro bu quṣro. Bəṯr me d nəfqina mu nečir, lu nečir gnəfqina, ono w hiye gdoʕrina.
076. Gdoʕrina.” Gdomər: “Ksaymina ḥəǧǧa: riše kokoyu, laybi oṯeno, gdoʕər.”
077. Səmme hawxa, qayimi, nafiqi lu nečir u ʕmiro w an nošayḏe, Bakko ʕAwan aʕmayye, nafiqi, raḥiqi mi walaye əšmo.
078. Mammo omər: “Ya u ʕmirayḏi! Riši kokoyu, laybi oṯeno, kobaʕno doʕanno, d obətli amro.”
079. Omər: “E ġamo layt, dʕar!”
080. Daʕər, daʕər aṯi lu quṣro, aṯi ḥzele: i kačke kalayo tamo. Yatiwi ʕam ḥḏoḏe.
081. Bakko ʕAwan šiḏo wa, aḏəʕ kula i masale, aydarbo hawyo.
082. Qayəm məlle lu ʕmiro, omər: “Ya u ʕmirayḏi! U ḍayfayḏux adyawma”
083. Šapiʕina: omər u ḍayfo d hawi... u ḍayfo Mammo, aṯi gab u ʕmiro, hawi u ḍayfo du ʕmiro, nafəq me gab Bakko ʕAwan.
084. Omər: “U ḍayfayḏux, riše kayu daʕər w u yawmayḏan adyawma latyo ġalabe ṭowo, dəʕrina kulan!”
085. Qayəm, gaḥək b riše du ʕmiro, madʕalle u ʕmiro w madʕalle kulle w aṯən.
086. Aṯən ʕabiri bu tarʕo du quṣro, kale Mammo w Zine yatiwe ʕam ḥḏoḏe.
087. Lawila dukṯo d nəfqo, d səlqo, nəfqo mi odaye, mi kočəke, hama čikole taḥt i ʕabayayḏe w fayəš yatiwo.
088. U ʕmiro ʕabər, lo qayəm me qume. Qḥir u ʕmiro ġalabe.
089. Fayəš yatiwo hawxa, laybe qoyəm. D qoyəm, mibayno i ḥoṯo du ʕmiro yo taḥt i ʕabayayḏe. Aydarbo? Gqoṭəʕ riše!
090. Hənnək hawxa yatiwi, u ʕmiro qḥir ġalabe, lo ǧġil.
091. Yatiwi, makraxxe qaḥwa. Aṯyo i qaḥwa l gabe. Məlle omər: “Ono kobaʕno adyawma, zlam, towe abre du babo, d obe mqadamli finǧane di qaḥwa!”
092. U ḥaṯno du ʕmiro aḏəʕ. Qayəm mədle lu hno di qaḥwe w azzeyo hiye hulele qaḥwa.
093. Me taḥt i ʕabaye maḥwelele ṣaʕre d Zine, aḏəʕ innu Zine yatuto yo taḥt i ʕabaye, mawxa lo qadər qoyəm.
094. Gəzze gorəš ruḥe, Mir Sevdin fayəš tamo, koḥoyər aʕlayye, lo, l aḏəʕ mede, lə ḥzele.
095. Qara Taždin azzeyo larwal. Azze mqatele ʕam i aṯto d ruḥe.
096. I aṯto səmla hawar w aṯi xabro, mərralle əmmi: “Alo, Qara Taždin falət bu sayfo bəṯre ḥoṯux, kobəʕ qoṭela! Qum zux, ḥzaye!
097. Qayəm d qoyəm, Bakko ʕAwan omər: “De lo ṭray mine lo, hano daywono yo,
098. W uʕdo gdəhne, xulo gəzzeyo šrolo qotela?” Disane motawle.
099. Ḥzele, Qara Taždin ḥzele u ʕmiro lo nafəq. Kobəʕ u ʕmiro nofəq daqana di kačke nəfqo me taḥt i ʕabaye, d xoləṣ mi hno, d nafəl eba, u zʕuro.
100. Azzeyo marfele i nuro bak kočəkat, bab bote d ruḥe.
101. Aṯi u xabro lu ʕmiro, əmmi: “Aloho, Qara Taždin moqaḏle ab botayḏe, həngi mdaywən w xile ruḥe, moqaḏle ab bote. Zoxu laf ele, balki qədrutu məhnutle!”
102. Qayəm u ʕmiro, Bakko ʕAwan omər: “Taw!” Omər: “De məṯ!” Mḥelele šaqame maklele.
103. Maklele omər, omər: “I naqlayo waxta d qoṭalwa ḥoṯi. W uʕdo moqaḏle ab botayḏe. W hano gəzzan koḥozina be ma mən dard diḏe yo!”
104. Qayəm w qayimi an nošayḏe aʕme, nafiqi.
105. I kačke, Zine, qayimo me taḥt i ʕabaye w azzayo ʕabiro lu quṣro.
106. ʕAbiro bəṯr daʕər u ʕmiro, ḥzele aṯi Qara Taždin amṭalle marḏ̣alle, aṯən yatiwi disane.
107. Yatiwi, annaqla Bakko ʕAwan komalle lu ʕmiro, komər: “Koḥozət u ḍayfano d kətyo gabux, u nuxroyo d məllux innu zlam ṭowo yo, i naqla d daʕirət mu nečir, lo qayəm me qumux.”
108. ʕAqəl dəṯṯe, hnewa hani zlamat noše Kurmanǧ wayne, qḥir ġalabe: aydarbo hiye ḍayfo yo, ʕobər l riše lo qoyəm me qume?
109. ʕAṣriye Qara Taždin mbele Mammo gabe. Məllele omər: “Aydarbo səmlux u medano adyawma?”
110. Omər: “Baʕ Qara Taždin, kal kəḏʕət hat. Aḥna, hawxa i masale hno w aṯutu čikutu rišan bi odaye w lo qadənno, lawili mafar, lo qadənno, ono maḥtoli taḥt i ʕabaye.”
111. Omər: “Uʕdo ġamo layt. D ḥozina annaqla, adlalyo gəzzano, di ʕade gṭəlbinala mine!
112. Azzehən ʕaṣriye, Qara Taždin məllele l Mir Sevdin lu ʕmiro, omər: “U zʕurano aṯi w kobəʕ ḥoṯux, aṯi me aṯro raḥuqo, kobəʕ ḥoṯux.”
113. Omər: “Eh, ṭowo yo. Bas kətli šarṭ.” Omər: “Mən yo?” 
114. Annaqla man məllele yo? Məllele yo hno, Bakko ʕAwan.
115. Omər: “Məštaʕina ono w hiye bu kaġad. Haka ġləbleli, d obene yo, haka ġləbli, xa gqoṭaʕno qarʕe.” Omər: “Ṭowo.”
116. Yatiwi məštaʕən. U quṣro, me lawġul kətle šaboko.
117. Zine yatiwo bu šaboko koḥayro aʕlayye, aydarbo. Ḥaṣe d Mammo laf ela yo, lo koḥozela hiye.
118. U aḥuno koḥozela, koḥoyər ʕal aw waroqe, koḥoyər ʕal i ḥoṯo, ġlib. U dawro qamoyo ġlib.
119. Bakko ʕAwan ḥzele, ḥzele aydarbo yo i hno. 
120. Omər: “Ya u ʕmirayḏi, lo kowe hawxa. Hawxa dukṯux latyo ṭawto. Tux l dukṯe, w hiye ṭroṯe l dukṯux!”
121. Annaqla ḍayfo yo, maskeno, lo mtanele.
122. Qayimi, qayəm l dukṯe du ʕmiro, u ʕmiro yatu b dukṯe. 
123. Yatiwi məštaʕalle, maʕlele riše, ḥzele Zinak bwar diḏe.
124. Hedi haw kətle lo bolo b waroqe, w latle lo bolo b mede, komḥaləq, aydarbo tawi. Koġolable.
125. U ʕmiro ġləble tloṯo kore ʕal ḥḏoḏe. Omər: “Annaqla ḥaleqle lu ḥabs!”
126. Mḥalaqqe maḥatte. Annaqla ḥabsat, mə ḥabs gabayye? Biro yo, gubo, maḥatte bu gubo.
127. Maḥatte bu gubo, kul ʕaṣriye komḥalqile dawqo d laḥmo našifo. W fayəš tamo.
128. Qara Taždin kəzze w koṯe, kosoyəm fadawiye qume d maxlaṣle lu zʕurano hul d aḏəʕ u ʕmiro i masale kula, aydarbo Bakko ʕAwan səmle baynaṯṯe fəṭna w abəʕ d obele i barṯo,
129. Lo ṭore ṭoləb i ḥoṯo du ʕmiro. Žnuka hul d aḏəʕ, omər: “Zoxu marfewəlle! Zoxu mofeqəlle mi biro!”
130. Mšayele i ḥoṯo: “Kəbʕatle?” Əmmo: “Kəbʕalle.”
131. Azzehən, azze Bakko ʕAwan bari me d əzzehən, azze məllele omər: “Mammo! Mammo!” Omər: “Mən yo?” Omər: “Alo, Zine kəbʕo guro adlalyo.”
132. Omər: “Lo kowe. Ono w hiya hulan ahd ʕam ḥḏoḏe, lo koguro.”
133. Omər: “Kḥozət, adlalyo gdəṯyo w hiya gməfqolux mi biro. Gdəmmolux: nfaq! W ktuyo lawəšto aǧ ǧulayḏa di kaluṯo.
134. W haka lawyo lawəšto aǧ ǧule di kaluṯo, xa ono mdaglono no.”
135. Annaqla maskeno mḏ̣ayʕafwayle w hawiwa i ḥalayḏe hno.
136. Bəṯr gəzzeyo Bakko ʕAwan, gdəṯyo Zine, gqəryole: “Mammo! Kale u ḥawlo! Mʕalaq ruḥux ebe!”
137. Komalla: “Zine, aṯyat, məzdat ʕal a hnayḏi, ʕal a brinayḏi?
138. Bəṯr mu qa hnano d čəkno ebe ono ʕašanax? W kəbʕat əzzax w žnuka gurat?”
139. Kəmmole: “Ḥaru baytux, aṯyono maxalṣallux! W hat heš kəmmətli: gəzzax gurat?”
140. Omər: “Alo, kule hano kogəḥkat aʕli!”
141. Əmmo: “De nfaq!” Hulale u ḥawlo, grəšla, koḥoyər: ga kala lawəšto ǧule di kaluṯo, w hiya lawəšto wa lašane!
142. I naqla d ḥəzyole hawxa, nafəl, lebe kayu, marfele i ruḥo.
143. Hiya ḥəlla hawxa bu ḥalawo, bu hno... I naqla d ḥzela u ḥabibayḏa mayəṯ, grəšla i xanǧarayḏe me qume, maḥtola b lebe d ruḥa. Hiya ste qṭila ruḥa aʕle.
144. Aṯi u ʕmiro, ḥəlle: ga a tre kanne, hawo komayəṯ w hayo qṭila ruḥa. 
145. Qḥir, i ḥoṯo wa w u ḍayfo gabe, ġbin ġalabe.
146. Azzehən qwirənne raḥəq me foṯayxu!
147. Annaqla Bakko ʕAwan lo kobəʕ doʕər mənne bu mawto ze.
148. Koṯe ʕaṣriye komalle lu ʕmiro, komər: “Ya u ʕmirayḏi! Hani hawiwa lo ṭowuṯo baynaṯṯe.”
149. Komər: “Lo kowe, u medano d kəmmətle latyo, latyo hno.”
150. Komər: “Ono gmaṯbatnux. Ṣafro gəzzano, ḥofrina u qawro.
151. Haka latyo foṯayye laf ḥḏoḏe, xa šrolo ono kəmdaganno, w haka foṯayye laf ḥḏoḏe yo bu mawto, komafətli foṯayye laf ḥḏoḏe.”
152. Qayimi ṣafro azzehən, ftəḥḥe u qawro: ga kale foṯe da tre ʕal ḥḏoḏe.
153. Hano Bakko ʕAwan b lalyo kəzzeyo kofotəḥ u qawro, makrəx foṯayye l ḥḏoḏe w koṯe komalle lu ʕmiro.
154. Ṣafro kəzzehən kofətḥi, ga kalne xəd komər.
155. Tloṯo lalye, w hiye hawxa komalle.
156. U lalyo ḥaroyo Qara Taždin omər: “Alah! U medano kibe, kibe mede!”
157. Azzeyo b lalyo, hawi noṭuro ʕal u qawro.
158. Fəlge d lalyo ḥzele: kaṯi Bakko ʕAwan. Kali hol d ftəḥle u qawro, w abəʕ d morəx iḏe d maftalle, obe foṯayye li ḥḏoḏe,
159. Grəšle u sayfo aʕle, omər, omər: “Hul lu mawto lə kdəʕrət mənne?” Grəšle u sayfo, qṭəʕle qarʕe.
160. Naḥəṯ u admayḏe bayn a tre, hawi ʕulto, kube, bayn a tre. 
161. Hul l uʕdo u qawraṯṯe, kit ʕulto baynaṯṯe.
162. Kəmmi u qawro d Zine w Mammo w hul lu mawto lo daʕər mənne...

======
Ritter: 075. Sl_Mi Der Zögling des blinden Riesen.txt
001. Ono əšmi Sleman Ḥanna Maskobi, me Midən, qriṯo daʕ ʕabode. Maḥkinanxu masale.
002. Kəmmi kətwa zlam, hawile abro w barṯo.
003. Bəṯr i aṯto mayīṯo. U zlamano l abəʕ gowər ʕal a tre naʕimani, d kətne gabe.
004. Omər: “Daqana d lo məhni an naʕimani, noše l obən bolayye aʕlayye, d əṯyo ḥḏo nuxrayto...”.
005. Azze tre tloṯo əšne, am morayḏe ḥəṣṣe aʕle, əmmi: “Lazəm gurət!”
006. U zlam ʕatiro wa. Qayəm maṣəṯle ʕal am morayḏe, amṭelele ḥurma, gawər naqla ḥreto.
007. I ḥurmaṯo lo nafiqo ṭawto ʕam an naʕimani d kətne gabe. Kul yawmo koṯe ʕaṣriye lu bayto, kəmmole: “I barṯayḏux w u abrayḏux, mballe məx diḏi w komakiwi qarʕi w lo košəmʕi mini, u mede d əmmanne lo kmaṣiṯi aʕli.
008. Hani lazəm d xəlṣina mənne!”
009. Komalla: “Ya hurma! Hani an naʕimayḏi ne, an noše mə gdəmmi aʕli?
010. Əzzino, mḥalaqnanne, mə gsamno appe? L man obenanne?”
011. Kəmmo: “Haw bolux! Ono, ya kxəlṣət man naʕimani, ya ono lo kofayšono bu baytano!”
012. Yawmo, tre maʕəqla aʕle. Qayəm yawmo, growəx ʕal u səsyayḏe w maḥatle a tre naʕimani qume w mhalaxle appe.
013. Hol d hawi ʕaṣriye, maṭi l dukṯo ṭuro, maḥatle a tre naʕimani w yatu.
014. An naʕime baṭili mu halxo ʕal u səsyo, maḥatte rišayye a tre, barṯo w abro ne, damixi.
015. Qoyəm u=zlamayḏan, ḥzele a=zʕure damixi, nšiqile, baxi əšmo w daʕər, ṭralle b u=ṭurawo.
016. Naʕimi ne, fayīši hul ṣafro damixe, ṣafro hawən šyar, koḥayri: kalne lḥuḏayye, bu ṭurawo mḥalqe, lo nošo kit aʕmayye w lo mede. (Ḥurma maraḥto wa).
017. Gboxən, mdayšni lu baxyo a tre. Saʕaye lebayye koyu, gmaḥti rišayye dəmxi.
018. Naqqa ḥreto kqaymi kḥozən, layt nošo gabayye, gboxən naqla ḥreto hol d hawi fəlge d yawmo.
019. Qayimi naqla, ḥərre: konafəq kero d ḥəmṣe bayne qarʕe da tre. Həmṣe, ferəxto ne, koqəṭfi mənne w kəxli. Fayiši, kəzzehən w koṯən ba dkoṯanək, gmištaʕi ḥedər ad dawme d kətne ḥedorayye.
020. W koṯən kəxli mu kerawo daḥ ḥəmṣe, lə ktoyəm w lo mede. Kul d kəxli, konofəq b dukṯayye.
021. Fayiši tloṯo arbʕo yawme ʕal u ḥalano.
022. Yawmo u zʕuro məlle li ḥoṯo, omər: “Ono kḥofanno ʕal u kerano daḥ ḥəmṣe. Ḥozeno be ma mən yo hano!”
023. Kəmmole: “Ya aḥuno! Kal kəxlina mine, elo gmayṯina mu kafno d qəṭʕətle.”
024. Omər: “Aloh lə kṭorene! Kḥozeno mə kit taḥte! Halbat kit mede taḥt u kerano daḥ ḥəmṣe.”
025. Qoyəm ḥofər ḥeḏore, kḥofər gmaʕməq gmaʕməq, gnofəq taḥte kefo.
026. Ktolela i kefayo, ga kal kit taḥta mʕarṯo.
027. Gnoḥət bi mʕarṯayo, gnoḥət l dukṯo ʕaməqto, gnofəl laltaḥ.
028. Kḥəzyole qaṭən — kala mʕarṯo rabṯo —
029. I qaṭən gdəmmole: “Ya faqiro d aloho! E alo mən mḥalaqlelux larke?
030. Uʕdo ʕaṣriye gdoṯe u ʕavd me qm aʕ ʕeze w gmaḥatlux bi nḥire, xd u barnəṭ gorašlux.
031. “E”, — komalla, — “čikno b baxt diḏax w d alo, ya qaṭən! Hat d mdabratli!
032. Kəmmo: “E mə mdabrallux? Alo latli lo ḥal w lo mede saymono aʕmux.
033. Hakka i naqla d aṯi, košoʕəl w mʕaṭəš, i naqla d mʕaṭəš, komʕarəṭ ze.
034. I naqla d mʕarəṭ, amarle: abrux no, me ʕurṭiṯux no!
035. Gdomər, aydarbo? Amalle: hawxa! Uʕdo d mʕaṭašlux nafəqno! W d lowe hawxa, lə kxəlṣət!”
036. Omər: “Ḥama hawxa ze ṭowo yo!”
037. Hawi ʕaṣriye, ḥzele u qaṭʕano daʕ ʕeze kaṯi, ʕabər li mʕarṯo w bi ḥarayto ʕabər u ʕavd, kibe, kibe xəd dawmo rabṯo. Bas samyo yo, lə kḥoze.
038. ʕAbər yatu mbalašle šoʕəl w mʕaṭəš w mʕaraṭle.
039. Omər: “U abrayḏux no, mi ʕorṭiṯayḏux no!”
040. Omər: “Ha! Kit noše harke?” Omər: “Uʕdo hawino mi ʕorṭiṯayḏux!”
041. Maḥatle iḏe aʕle: “Zʕuro”, — omər, — “lə kmətyaqanno u medano. Haka šrolo yo, ksolaqno ʕal feme di mʕarṯo w hat kolət laltaḥ. Mazraqno aʕlux.”
042. Haka kalət taḥt am mazruqayḏi, xa šrolo towət u abrayḏi. W haka naḥitət taḥt i arʕo, xa azzux, lathət u abrayḏi. 
043. Koḥoyər bi qaṭən, i qaṭən maḥatla iḏa ʕal fema, məllale əmmo: “E, maqbal!” Omər: “Yabo, xəd kəbʕət, u mede, d əbʕət, ksamno!”
044. Omər: “Taw harke! Ono ksolaqno ʕal feme di mʕarto!”
045. I qaṭən ze əḏʕowa mə ksoyəm. Amṭewayla əšmo d malḥo, mfaṣrola bayne maye, šləḥla aǧ ǧule du zʕuro w mašəġla bam mayanək di malḥo,
046. W azzayo amṭela i mandruniye, məllale lu zʕuro, əmmo: “Mbal i mandruniyaṯe, maḥeta taḥt am mazruqe. Bəṯr me d matəm, ṭroṯe gəmšalkaḥlux b lišone, kḥoze maluḥo hət, gdomər: šrolo yo!”
047. Kqoyəm səmle xəd məllale i qaṭən, naḥət u ʕavd, omər: “Ko d ḥozeno!” Ḥəlle i lašayde kala triṯo, i mandruniye azzayo taḥt i arʕo mam mazruqe.
048. Mšalkaḥle ḥzele kale maluḥo ze, omər: “Naxa šrolo yo!
049. Eh! Abri! Annaqla gtowət bu bayto, ono gəzzi qm aʕ ʕeze w u mede, d əbʕət kit, biya.
050. Fayəš u zʕurano hol d hawi greʕuno. Hawi ʕumre tmonaḥṣar, čaḥṣar əšne, w hiye yatiwo bi mʕarṯaṯe, koxəl w košote, damixo, yatiwo.
051. Har kosoyəm lə ksoyəm, komər lu babo: “Gəzzi ono yawmo mede qm aʕ ʕeze, maṯnaḥnux”. Komər: “Lo! Kətli ḥoṯo. D əzzux, gqəṭlolux, gdəxlolux w gməblo aʕ ʕeze, gmaḥarwo bayti!”
052. Yawmo həngi maqwele ʕal u babo, omər: “Adyawma lo kowe illa gəzzino qm aʕ ʕeze ono, w hat gməṯnoḥət!”
053. U ʕavd ze omər: “Ġamo layt, zux!” Məllele omər: “Zux bu gabo d af ġyoṭe d yawmo! Laf sloqe l əzzux! Ḥoṯi laf sloqe yo. Hat zux lu gabo d af ġyoṭe!”
054. Omər: “Ṭrowe!” Qoyəm, mofaqle aʕ ʕeze w qləʕle laf sloqe d yawmo. I dukṯo, d mərwayle u babo “l əzzux!”, azze.
055. Azzeyo, maṭi li marʕa, aʕ ʕeze koroʕən. Koḥoze ga kal kit qaṭʕo d ʕeze, heš zəd me du babayḏe, w kal kit ḥḏo sawto, ṣadrona komaṭən l barkoṯa, ṭafrona yarixe ne, xd an narge, w ṣaʕra komkase ḥaṣa.
056. Koqəryole kəmmo: “Abri, aṯət? Ono əḏʕowayno, yawmo mede kḥəzyallux!
057. Aḥuni lo ṭorewa oṯət lo?
058. Ono, i naqla d šamiʕono, hawili abre d aḥuno, ba məqqa fṣiḥono! W məqqa hawyono məštaq d ḥəzyallux!”
059. Omər: “ʕAmṯo, aṯino d ḥozenax, ono ste kobaʕno ḥozenax!”
060. Əmmo: “Tux abri, tux! Ṭro məxloṭi aʕ ʕeze b ḥḏoḏe, w ṭro roʕən! Aḥna səlqina ʕal i dawmaṯe. Yətwina w ḥayrina aʕlayye!”
061. Omər: “ʕAmṯo, ma kəḏʕat mə kobaʕno samno? Ono, babi mərleli: ʕamṯux, ṣaʕra ġalabe ʕamuro yo, w kobəʕ nošo mfalela! Aṯino d adyawma mfalenax!”
062. Əmmo: “Pa gud mfalətli, a tre ʕaynayḏi hət!”
063. Saliqi ʕal i dawmo, yatiwo ʕal barke, w yatu hiye, w fayəš komfalela.
064. Komoyəd l ṣaʕra w komaṣəlle bi dawmo me lalʕal.
065. W kul naqla komoyəd l panǧe d šəšmo, komḥalaqle l feme, komər: “Ooox ʕamṯo! Hani aq qalme d qarʕax, məqqa basime ne!”
066. Kəmmo: “Kure m pa! Mfalili, maṯnaḥluxli! Hawxa kul yawmo d oṯət maṯanḥətli mu hnano, nošo layt d ḥoyər aʕli!”
067. Omər: “ʕAmṯo, kul yawmo gdoṯeno!” — hol d maṣəlle ṣaʕra kule.
068. “ʕAmṯo, barki haṯe baṭilo. Tax li barko ḥreto!” Əmmo: “Eh!” Qayimo əšmo, mḥelela dafʕe b ḥaṣa, mʕalqo. Mʕalqo b ṣaʕra bi dawmo, qayəm naḥət hiye.
069. Əmmo: “Məs səmlux? Omər: “Məs səmli? Amalli ʕayne d babi ayko ne, wəlla gfayšat mʕalaqto hawxa bu ḥalawo!”
070. “Har abri, ʕayne d babux azzehən, latne harke, lanne gabi, lo kəḏʕono.”
071. Omər: “Lo kowe i arʕo məṭyo li šmayo! Gud l əmmatli, ʕayne d babi ayko ne, əzzi amṭenanne w maḥatnanne b dukṯayye, hat kfayšat mʕalaqto bi dawmayo!”
072. Ḥzela, layt čara eba i masale. Məllale əmmo: “Zux! Mhalax bəṯr u ṭurano, gmoṭət li mʕarṯayḏi d kətno ono eba, kala i barṯo d ʕamṯux, i barṯayḏi eba.
073. Zux, hiya ze kəḏʕo, kəḏʕolux w gnəšqolux, gəmsalmo aʕlux w gʕəbro d saymolux ṣfero, mqalyolux beʕe da d əxlət. Amalla: kafino no!
074. Kalənne maḥte bi rafke a tre ʕayne d babux, b qotiye. Gmaʕarqətte w gdoṯət.”
075. Omər: “Hawxa ṭowo yo!” Qayəm ṭore aʕ ʕeze tamo, w hiya kala mʕalaqto, tir w tišk, bi dawmayo, b ṣaʕra.
076. Gəzze u zlam, u zʕuro, gəzzeyo li mʕarṯo, gab i barṯo di ʕamṯo.
077. Me ruḥqo kḥəzyole hayo: “Ya ʕal ʕayni w riši aṯət, ya u=abro d ḥoli!
078. Əmmo i barṯo di ʕamṯo: “Ono kokəlyallux mi naqla d šamiʕono, w kəbʕono ḥəzyallux, w ġalabe b xer aṯət!”
079. Qayimo nšəqla, motawla, əmmo: “Ya u abro d ḥoli! Mə kəbʕət?”
080. Omər: “Aṯino kafino no, w ʕamṯi mšadallali gabax d ḥozenax, d ḥəzyatli, oxanno fako, doʕanno gab ʕamṯi, kalna qm aʕ ʕeze, ono w hiya.” Əmmo: “ʕAl ʕayni aṯət!”
081. ʕAbiro li mʕarṯo lawġul d saymole ṣfero, mqalyole kmo beʕe.
082. Hiye koḥoyər, kit rafke bi mʕarṯo, ḥəlle, kala i qotiye xud millale i ʕamṯo.
083. Məblole w mahzamle. Rahəṭ eba w azze.
084. Hul d hayo koḥəšwo ga yatiwo yo, mqalela ab beʕe, nafiqo huuu! Komaṭi lu gabo ḥreno du šalwo!
085. Qrelale, omər: “Bəṯr, d oṯeno naqla ḥreto!” “Hay itux! w xulux fako w bəṯr zux!” Hiya əbʕowa əxlole.
086. Omər: “Lo lo! Gdoṯeno naqla ḥreto!”
087. Aṯi gab i ʕamṯo. Omər: “ʕAmṯo amṭəlli.”
088. I ʕamṯo, i naqqa d ḥzalla... hiya ḥəšwowa, innu gəzze gab i barṯo, gdəxlole w gdəṯyo maxalṣola. L aḏiʕo gdamṭe aʕ ʕayne du babo ze.
089. Omər: “Annaqla amalli aydarbo maḥatnanne!”
090. Ḥzela: layba tahzomo.
091. Məllale əmmo: “Zux! Kit ʕayno gab i mʕarṯo d babux. Am maye kofayši kokolən hawxa qm i ʕayno. Kowe kavze ʕal foṯe dam maye.
092. I kavzayo, qəša w maḥeta b sefoqo, w mbala, w madmax babux ʕal ḥaṣe!
093. Ele ḥfarlux gubo daqana i naqla d maḥtət i ʕayno w moḥətla doquqo, manaḥtətla b dukṯa, gqoyəm babux gqorəṭ ak kefe.
094. Lowət u abro, howət ʕayne, gdoxelux, ksamlux ʕuro, gdoxelux, gud lo tolət ruḥux.
095. De tux annaqla, marfili da d hat əzzux w ono!” Omər: “Loo! Marfenax? Hat fayšat tamo hul d əzzino, samno ʕayne, w doʕanno bəṯr marfenax!”
096. Qoyəm qoləʕ aʕ ʕeze, diḏe w diḏa, w gdamṭalle.
097. Hano, hawi ʕaṣriye, mʕawəq. U babo kəzze w koṯe qm u tarʕo di mʕarṯo, komər: “Ḥaru bayti! Ono koḏaʕno, azze laf i maraḥtayo d ḥoṯi w mdaballa, xila w aʕ ʕeze məblila.
098. Aydarbo ksamno? Lo laybi aʕla. Ono samyo no, w hiya koḥəzyo. Gdəxloli, ono ste.”
099. Lo komaǧre mhaləx me qm u tarʕo di mʕarṯo.
100. Naqla maṭi l bwar di mʕarṯo u abro, qrelele omər: “Yabo! Klay bu tarʕo di mʕarṯo w bnay aʕ ʕeze, —
101. Mʕawaqno əšmo, hawi lalyo aʕli, — d l əzzehən mənne miṣakər!”
102. Omər: “Abri, aṯət? Hama aṯət, ʕumre daʕ ʕeze kulle!”
103. Kali qm u tarʕo di mʕarṯo, w aṯən aʕ ʕezani, w kobone.
104. Tayimi aʕ ʕezayḏe, komər: “Abri! Hani, kəbbe zoyude! 
105. Komər: “De klay, heš bnay!” “Ṭro ʕəbri!”
106. Kobone w kobone w kobone, aʕ ʕeze di ḥoṯo zəd me diḏe ne. Komər: “Howət u bahro d ʕayni! E məs səmlux?”
107. Komər: “Amṭeli aʕ ʕeze d ḥoṯux w amṭeli ʕaynux ze.”
108. Komər: “Xulo ktowe šrolo u medano? Gmaḥtət ʕayni w kḥozeno?”
109. Komər: “Lo zayʕət! Adlalyo gṭoreno ḥozət.”
110. Komər: “Ba gud ṭorət d ḥozeno, ba edi mi kobaʕno baḥ ḥaye? U mede d əbʕət... e edi annaqla bu bahro d ʕayni gmaḥatnux!”
111. Gmaʕabri aʕ ʕeze, gəzzeyo gdamṭe kavze mayo d məllale i ʕamṯo. Gdamṭela w kḥofər gubo ʕamuqo, w gmadməx u babo ʕal ḥaṣe, w gmaḥət kavze mayo bu gurno d ʕayne, w gmaḥət i ʕayno b dukṯa, w gmoḥela doquqo d qayso, w gəmḥaləq ruḥe lu gubo.
112. Qoyəm u babo, ak kefe b gawe di mʕarṯo koqoraṭṭe.
113. Komər: “Ayko hət, ayko tlelux ruḥux? ʕUro ksoyamnux!” Həngi kayule.
114. Ha! Azzeyo ruʕe d saʕaye, aṯi həš diḏe l qarʕe, w kewawo kali, ftəḥle ʕayne, ḥzele ḥeḏore, ḥzele ga kale u zʕuro nafəq. Lo ṭrele oḏəʕ, kit gubo.
115. Omər: “Yabo! Aydarbo?” Omər: “Abri! Annaqla bas yo!” Omər: “Loo! Gmaḥatno i ḥreto ze!”
116. Omər: “Aydarbo gmaḥtət i ḥreto? Lo, edi gdoxannux! Kḥozenux!”
117. Omər: “Lo! Lo zayʕət!” Hano səmle lo səmle, omər: “Bas yo ḥḏo!” Omər: “Lo! Gmaḥatno a tre!”
118. Qoyəm maṣər ʕayne i saġ b pačke kamto daqana d lo ḥozele, w disane gmaḥət kavze bu gurno ḥreno ze d ʕayne, w gdoyaqle doquqo ḥreno, w gəmtawtəḥ ruḥe lu gubawo
119. Hul disane d nayḥi. Qoyəm annaqla u babo, kḥoze d ʕaynayḏe gdəʕri l dukṯayye.
120. Gdomər: “Abri annaqla itaw! Xəl w štay! W u mede d əbʕət bi arʕaṯi, kit bi mʕarṯo.
121. W annaqla ono xulo kṭoreno nəfqət larwal?
122. Izzux mičokət bayn al lappat di maraḥtayo.
123. Annaqla fayəš qay gqədro aʕli?
124. I naqlayo səmla ḥila mofaqla ʕayni. Qay annaqla gqədro saymo mede?”
125. Qoyəm annaqla, foyəš u babo, gəzzeyo qm aʕ ʕeze. Kfoyəš hiye bu bayto.
126. (“Hayo fayišo mʕalaqto?” “Fayišo tamo”)
127. Yawmo, ftəḥle a odawat, kofotaḥḥe aq qeloṯe d kit b gawe di mʕarṯo. Kiba arbʕi qeloṯe.
128. Kofotəḥ ḥḏo mənne, koḥoze, kiba tre ʕayne. Ḥḏo d dahwo, ḥḏo d semo.
129. Koġoyəṭ ṣawʕe bayn u semo, komofaqla, ṣawʕe kula hawyo semo!
130. Koġoyaṭla bəṯr bayn u dahwo, koḥoyər komofaqla, ga kal kawyo dahwo.
131. U babo mərwayle omər: “I odaye ḥarayto, lo fətḥətla!”
132. Qayəm maṣərle ṣawʕe.
133. ʕAṣriye aṯi u babo. Ḥəlle, kala ṣawʕe maṣərto. Omər: “Qay, abri, ṣawʕux maṣərtoyo?”
134. Omər: “Ǧriḥo.” Omər: “Me mə ǧriḥo?”
135. Omər: “Ašər i qaṭən mḥalaqla iḏa eli, ǧrəḥlali.”
136. Omər: “Qaṭən! A tre ʕaynayḏax gmofaqnanne!”
137. Əmmo: “Yabo, kale ṣalmi komo, w ṣalme d abrux ḥeworo. Haka ono mqadamlile, xa ṭromər!”
138. Omər: “Man, abri?” Omər: “Ašər ono koṣoxanno u tarʕo, ṣawʕi čiko bəṯr u tarʕo.”
139. Qrele lu tarʕo omər: “Tarʕo! ʕUro ksamnux!”
140. Omər: “Yabo, kali ṣalmi komo, w ṣalme d abrux ḥeworo. Ema ono ǧrəḥli abrux!”
141. Omər: “Abri, amalli mən yo?”
142. Omər: “Ašər mədli li mandruniye, kobaʕno mandanno əšmo i goro, qalibo ʕal ṣawʕi.”
143. Azze li mandruniye, omər: “Mandruniye! Hat ǧrəḥlax abri?”
144. Əmmo: “Aloho bayne eli w abrux, haka qariwalle!”
145. Annaqla aṯi omər: “E abro ko!” Həngi qḥir mine, grəšle i fastayo d kətwa maṣərto ʕal ṣawʕe, koḥoyər, ga kala, koġiṭole bu dahwo, bu semo.
146. Omər: “Hawxa kəbʕət?” Omər: “E, ašər hawxa kobaʕno.”
147. Qayəm mədle me sawke w azze ġəṭle bi ʕayno du semo, w daʕər ġəṭle bi ʕayno du dahwo.
148. Annaqla i lašayḏe fayəš komačalṣo, dahwo hawi.
149. Qayəm, annaqla fayəš u zʕuro koḥoze ruḥe, d hawi šafiro, šafər mawxa lo kowe towe.
150. Haw kibe kole, w hawi greʕuno rabo, hawi ʕumre ʕəsri əšne.
151. Yawmo aṯi u babo ʕaṣriye, omər: “Yabo, ašər kobaʕno nofaqno l briṯo hawxa. Əzzino ḥozeno briṯo be ma aydarbo yo,
152. Mayəṯno harke, bi mʕarṯaṯe, foṯi b foṯe di qaṭən.”
153. “E mə ksamno? Abri, l əzzux! Kalux harke yatiwo, kalux harke kəxlət, košotət!”
154. “E”, — omər, — “mə koxanno košoteno? Layt lo noše məǧġənno aʕmayye, w lo koḥozeno noše. Gəzzino, kḥozeno briṯo w gdoʕanno aʕlux!”
155. Ḥəlle u babo ze, omər: “Hama, u zʕurano lebe yo, ṭro əzze koraxle b briṯo.”
156. Omər: “Abri, zux! Ono gdobenux mede, d nošo lo qodər aʕlux.”
157. Qoyəm šoləḥ gurze d daqne, mene me daqne, huleleyo, omər: “I naqla d əbʕət, maqiṯət manṯo mani ʕal u qalənayḏux,
158. Gdoṯelux səsyo kamilo me kul mede, mu sayfayḏe li rəmḥayḏe, li ʕabayayḏe, laǧ ǧule du rawixo, w glušət.
159. Səsyo mi nuro, lo səsye Kḥel kokolən qume w lo mede.
160. Annaqla kul manṯo gdobolux səsyo b gawno.”
161. Azzeyo, mbele am menani ʕam ruḥe w azze. Mhalaxle tre tloṯo yawme, maṭi l walaye.
162. Ḥzele ḥa zlam kal kozorəʕ karmo, xud ǧəddi, kal koḥofər nuqroṯo, kobəʕ zorəʕ karmo.
163. Azze, omər: “ʕAmmo, šlomo aʕlux!” Omər: “Ahla w sahla, abri!”
164. Annaqla hiye mkasewayle ruḥe. Fayətwa ʕal roʕyo,
165. Šqiwaylele ṣafuro mine, nḥəlle w šləḥle gawe du ṣafuro,
166. Mnaḏ̣afle w maḥatle ʕal qarʕe d ruḥe,
167. Daqana d lo məḥze u šufrayḏe da dan noše lo ḥayri ḥozəlle w d oṯən d mfarǧi aʕle.
168. Səmle ruḥe garwono.
169. Omər: “Mə kəbʕət, abro?” Omər: “Ašər faqiro no, kobaʕno ʕowadno aʕmux, hama bu laḥmayḏi.”
170. Omər: “Hama taw, ʕwad aʕmi!”
171. Fayəš, kəmnaqe kefe me bayn i arʕo,
172. Koḥofər ʕam u zlam sowo, ḥofər nuqroṯe d zərʕi karmo eba.
173. Kosaymi šuro ḥeḏər i arʕo.
174. Fayəš ʕwədle aʕme ḥamšo što yawme.
175. Yawme d ʕruto, u zlam məllele omər: “Abri, ono kazzino, li ṣluṯo gəzzi mṣaleno.
176. Haw bolux, nošo no noḥət li arʕo, maḥru a nuqroṯe d similan w u šurano!”
177. Omər: “Zux! Lowelux mede fəkər!”
178. Gqoyəm əzzeyo marke u zlam, w hiye yotu mofəq u qalənayḏe w maḥət manṯo aʕle.
179. Gdoṯele səsyo komo ʕam aǧ ǧulayḏe w ʕam i rəmḥo ʕam u sayfo.
180. W gnoḥət, kit ʕayno d maye bayn i arʕo, kšoləḥ aǧ ǧulanək d aʕle,
181. Kḥoyəf, gmašəġ ruḥe, kšoləḥ u galdawo me qarʕe d ruḥe.
182. Ba greʕuno, šafər mine bi arʕo layt! Komačləṣ, komabrəq xud ʕayni di šəmšo.
183. Koḥəzyole i barṯo du malko mu šaboko du quṣro, komanbho, koḥəzyo u greʕunano, šubḥo l əšme d aloho! Layt šafər mawxa!
184. Growəx ʕal u səsyayḏe bəṯr me d lowəš aǧ ǧulayḏe w ksoyəm mazlo maṯyo bayn i arʕo, gmaḥru u šuro w gmaḥru an nuqroṯo, lə kṭore mede bi arʕo, d ʕwədle hiye w u sowo eba, hol d hawi čaġ du sowo d doʕər.
185. Marfele u səsyayḏe w azze lwəšle aǧ ǧule qṭiʕanək, maḥatle u galdkawo b qarʕe w yatu boxe.
186. Ha! Əšmo aṯi u zlam. Ḥəlle, ga i arʕo koḥariwo, aš šurone ḥariwi, an nuqroṯe ṣxiri.
187. “E yabo, mə hawi?” Omər qayəm aṯi maʕlele iḏe d moḥele.
188. Omər: “Qay gmoḥətli? Aṯi ǧarde d ʕarab, čiko bayn i arʕaṯe, fayəš koməštaʕən ʕal as səsye,
189. W ono mə qay m ayko kibi maklenanne? I qyamto maqimalle!”
190. Annaqla lo mətyaqalle u sowo, “m ayko”, — omər, — “ǧarde d ʕarab aṯyo?”, maʕlele iḏe d moḥele.
191. I barṯo du malko mu quṣro qrela: “ʕAmmo! Makli iḏux! U zʕurano, lo qərwətle!”
192. Ḥəlle: ga i masale yaqərto yo, maklele iḏe.
193. Fayəš ʕudi naqla ḥreto hol yawme d ʕruto d bəṯra.
194. Disane bu ḥalawo azze li ṣluṯo u sowo, w hiye qayəm maḥrawle u mede d səmme.
195. Daʕər d moḥele, disane i barṯo du malko qrela.
196. Annaqla fayəš, lə gmaǧre lo moḥele, w lo komaǧre lo mofaqle ze.
197. U malko di walaye, kətle tloṯo bnoṯe, maṭən l gworo.
198. Marfele dalolo bayn i walaye, omər: “Ramḥəl ḥuššabo yo, ṭro a greʕune di walaye kulle nəfqi,
199. W a bnoṯayḏi gluši w gnəfqi.
200. Kul ḥḏo mənne gṭəʕno ḥabušo. U greʕuno d ḥəzyole, maʕaǧbole i ḥḏo mənne, gməḥyole ḥabušo.
201. Hawo ktowe u gawrayḏa, d obinale yo.”
202. Pa ayna d kətwayle pačke, lwišole.
203. Ǧorǧ Goge mhandazle ruḥe, mʕadel ruḥe, bas ʕayne paqpaqonkat wayne.
204. Karixi a tloṯo bnoṯani bayn a greʕune di walaye. 
205. I rabṯo zbətla ḥabušo, mḥela b ḥaṣe du abro du qaḍi.
206. Mhalaxxe əšmo, d naʕəm mina, du fəlgo, mədla lu ḥabušayḏa, mḥela b ḥaṣe du abro du mufti.
207. Fayišo i naʕəmto karixo, karixo, karixo mara d ḥəzyo u zʕurkawo. Lə ḥzela, daʕiro.
208. U malko omər: “Qay lo mḥelax?
209. Əmmo: “Lə ḥzeli u zlam, d kəbʕalle.”
210. “Fayəš noše, lo fayəš noše?”
211. Əmmi: “Tə nošo lo fayəš.”
212. U sowo omər: “Alo, kal kit ḥa kačal, garwono, bayn u karmo gabi.”
213. Əmmi: “Zoxu amṭewule!”
214. Kqaymi əzzehən a greʕe du malko, amṭən u garwonawo.
215. Omər: “Yabo, mə kəbʕutu mini? Ono mə, i barṯo du malko ayko yo?”
216. Amṭalle. ʕAwwəl me d maṭi, ḥəṣlale u ḥabušo b ḥaṣe. (“Kačal yo!”)
217. U malko ḥəlle omər: “I barṯayḏi alo, b aloho, mdaywno!
218. U garwonano, kəbʕatle?” Əmmo: “Hano yo!”
219. Omər: “Yabo, zbaṭle hano! Marfewu hno!” Huwwalla ḥabušo ḥreno.
220. Karixo, fatilo, barimo, disane mḥela b ḥaṣe du garwonawo.
221. Omər: “Balki hiya kəbʕole, hawəllayo!” Bas məllela, omər: “Ḥər b aloho! Žġayni mu qeno da gyoṯe lo kobenax. Ha, haka grəḏ̣yat, hawxa maqablat, xa ktowe!” Əmmo: “Ono bu qeno da gyoṯe ʕam u garwonano gyətwono!”
222. Omər: “E, b lebax yo!” Yatiwi.
223. Hanək azzehən, u abro du qaḍi w du mufti, gawiri kul ḥḏo a tre bnoṯe rabe, w hiye mbele haṯe, bu qeno da gyoṯe yatiwi.
224. Annaqla haka ʕaṣriye i emo amṭelala əšmo d fayəḥto du barġal, am maye d komṣanṣlənne mu barġal, kamṭalle kobola. Lo komaǧro mu babo d obola muklo xud an noše.
225. W har hiya b lalyo kəmmole, kəmmole: “Ḥayra! Mbayan ruḥux! Kšaf ruḥux! Ono kəḏʕallux!” 
226. Komalla: “Ya ḥurma, ṭray mini! Ono zlam nuxroyo no w lo kobaʕno nošo oḏaʕli.
227. Kəmmo: “Lo kowe, lazəm ḥozəllux. E ḥwoṯi kogəḥki aʕli, w hwaryoṯi kogəḥki aʕli,
228. W babi komḥaramleli mu quṣro lo koʕəbrono.
229. Haka emi amṭelali gazguzo d laḥmo našifo, məḥləf me d obəlle lak kalbe, kamṭəlliyo eli, əšmo d fayəḥto du barġal.
230. Bšolo xd an noše ze lo komaǧri amṭəlli.
231. ʕAsriye, səmla lo səmla mara d qədro, maqanʕole m bayn ruḥe, 
232. Omər: “Koṭolabno m aloho d ramḥəl nofəl ǧarde d ʕarab bu ṭarš di walaye, tolən u ṭars kule, məblile.”
233. Hiye u zʕuro koṭoləb m aloho. “W ḥozina bəṯr, man ne ag gawre ṭowe, gmibayni i naqlayo.”
234. Deri yawmo lawi i saʕaye ʕaṣro, nafəl hawar ʕal i walaye.
235. Əmmi: “Aṯən aʕ ʕarab, mḥalle ʕal u ṭarš, lo ṭralle, qarno lo ṭralle.”
236. Nafiqi i walaye bəṯrayye, ba ʕarab ne kulle ʕal səsye rut.
237. Faliti bəṯrayye, səmme lo səmme, mara d qədri maxalṣi mede mənne. Qṭəlle zəd me tremo zlamat me di walaye ze, lo qadiri saymi mede.
238. W har kəmmi, an noše kəmmi: “Ṭro aḥ ḥaṯnawoṯe du malko əzzehən, maxalṣi u talan di walaye!”
239. Aṯyo, məllale əmmo, əmmo: “Ya zlam! Qəm hat ste, izux aʕmayye!” “E”, — omər, — “lo latli lo səsyo, w latli lo mede, ʕal mə? W latli lo sayfo lo xanǧar, lo tə mede latli.”
240. Əmmo: “Kətlux, qəm!” Omər: “Qəm mdaballan baġlo mede hawxa!”
241. Amṭelale baġlo, rawəx aʕle mə maqləb, foṯe laf ṭize va, w mhalaxle.
242. An naʕime fayiši kogəḥki aʕle, moḥəlle hol d nafəq bəṯr i walaye.
243. Naḥət, maqəṯle qalən, maḥatle aʕle manṯo, aṯile səsyo ḥeworo ʕam ǧule ḥewore.
244. Rawəx ʕal u səsyo, ḥəṣle w qləʕle. Tlele.
245. B ḥamšo daqqat čik bi qamayte du talan,
246. W čik bayn aʕ ʕarabanək d aṯən.
247. Aloho obe li emo du zlamawo d l aṯi!
248. Qṭile mənne d lo ḥəšwo w maṭi lu šexaṯṯe. Maʕlele u sayfo, hawo maʕlele iḏe omər, omər: “Čəkno b baxt d alo w diḏux! Ono lanno lu qaṭlo, lo qəṭlətli!
249. Mə kəbʕət? U mede d əbʕət, ono bu amrayḏux no.”
250. Omər: “Kobaʕno kul šato oṯət amṭət i hno, i ḥaṣlo lu malko di walaye.”
251. W qayəm moraxle u sayfo, qṭəʕle falqo me aḏne ʕam i guharayḏe, marwode kətwa b aḏne du šex, šləḥle falqo d aḏno ʕam u marwodo me aḏne. Maḥatle b kise w madʕarle u talan hol d maṭi laf i walaye.
252. Qləʕle mhalaxle l ruḥe, w hiye daʕər xud d ʕabər li walaye, disa rawəx ʕal u baġəlkawo diḏe.
253. An noše koḥozən, u talan daʕər l ruḥe. Lo kəḏʕi, man madʕalle.
254. U zlamayḏan aṯi, har i ḥurmayḏe kəmmole: “Qay lo kəmbaynət ruḥux? Hat hət innu d amṭelux u talan!”
255. Komər: “Gmibayno yawmo mede.”
256. Azze kmo yarḥe ḥrene, omər: “Koṭolabno m alo d babax, qoyəṯ ebe ele kewo, d lowele darmono, žġayni mu ḥalwo du aryo w bu galdo du aryo, w gorašle aryo.”
257. Kəmmi, ma tfaqat d aloho deri yawmo u malko kayule.
258. Har koṯən aḥ ḥakime w kəzzehən, nošo lo koqodər d obele mede, darmono, d qoyəm d noyaḥle bu darmono. 
259. Aṯi, aṯi ḥa ḥakīmo darweš, aṯi, ḥzele u malko, omər: “Ya u malkayḏi! D omannux: hat tə mede lo komanfaʕlux illa ḥalwo d aryo b galdo d aryo w gorašle aryo.”
260. Annaqla omər: “Aydarbo hano gdəhne?”
261. Bu diwan aw wazire əmmi: “Aḥ ḥaṯnawoṯayḏux lazəm əzzehən amṭəlle. Ma kit afraḍ mənne?”
262. Qrele lu abro du qaḍi, du mufti, omər: “A trani ne.
263. Hawo u ḥreno lo koṯe b ker d mede, hano ṭro əzzeyo? Ṭro əzzehən a trani!”
264. Qayəm mšadarle bəṯrayye.
265. Ba hani lo kəḏʕi ruxi ʕal as səsye ze xd an noše.
266. Qayəm u abro du qaḍi w du mufti, mballe xurčke d kallawat kul ḥa, rawixi ʕal as səsyaṯṯe w mhalaxxe.
267. Aṯyo i aṯto du garwonayḏan d əmmina, aṯyo, məllale əmmo: “Azzehən d amṭən u ḥalwo. Lo kəzzux hat stene?”
268. Omər: “Gəzzi! Ono ste gəzzino.”
269. Qayəm hiye ste, amṭelele ḥmoro, annaqla rawəx aʕle w mhalaxle bu darbo.
270. Mhalaxle. Mhalaxle hol bəṯr me fəlge d yawmo, ḥzele zlam sowo, kale yatiwo b darbo, kale daqne yarəxto.
271. Drele šlomo aʕle w naḥət, matrele foṯe, ḥləqle daqne w hulele ḥuṭo mḥaṭo w omər: “ʕAmmo, kəbʕət mede?”
272. Omər: “Abri, aloho howe aʕmux!” — omər, — “bale uʕdo d omannux mede:
273. Fayət uʕdo tre aḥrab ma ḥmore — ḥaša diḏux! — lo dralle lo šlomo aʕli w lo mede, mhalaxxe marke, hani ma ktowən?”
274. Omər: “Ašər, ʕammo, hani u abro du qaḍi w du mufti di walaye ne.”
275. Omər: “Mə kəzzehən? Mən yo u ṭalabaṯṯe?”
276. Omər: “Kəbʕi ḥalwo d aryo b galde d aryo, gorašle aryo.”
277. Omər: “Hani, hani gəzzehən amṭən u medano?”
278. Omər: “Hənnək lawxa azole ne.”
279. “W hat?” — omər, — “l mən azolo hət?” Omər: “Ašər ono ste lawxa.”
280. Omər: “Abri, ono gdomannux, ayko yo.”
281. Omər: “Gəzzux marke, bəṯre tloṯo diyarat mani, gqəlbət laš šalwone, kit ʕayno d maye.
282. Yawme d ʕruto, me ṣafro, koṯən a arye du qa ṭurano, koṯən košotən mi ʕaynayo.”
283. Omər: “Towe bəṯr me fəlge d yawmo, gdəṯyo emo d aryo. Raġla qəṣto yo, komhalxo komʕaržo me raġla. Gdəṯyo d šətyo w gyətwo gmaġlo, gməždo raġla ʕəl mi šeno hawxa, ghayzola, w mu kewayḏa kfayšo saʕaye, hawxa daməxto ʕal gawa.”
284. “Hat”, — omər, — “kḥəfrətlux gubo laltaḥ mi šeno, —
285. Kit šeno rabṯo ʕam gabe di ʕayno, — ʕal i šenayo koməždo ruḥa. 
286. Gyətwət bu gubawo w gsaymətlux, i rəmḥo tuyo b iḏux.
287. I naqla d məždo raġla ʕal i šeno, gmoḥətla bi rəmḥo, gbayṭətla raġla, gnoḥət u ʕadab mina.
288. Ele lo ṭorət zəbṭolux w lo ṭorət ḥəzyolux w lo ṭorət nəqḥo reḥux!
289. Gəmkasət i gurto, d ktowət eba, bu qaršo, baṭ ṭarfe. Lə kṭorət, d əḏʕo, ayko hət.
290. Gud ḥəzyolux bu kewawo, gdəxlolux. W bəṯr, me d noyaḥla, gkəlyo w gdəmmolux: nfaq! Haka isan hət, ǧan hət! E, nfaq! Baxt diḏi elux!
291. Tloṯo kore gdəmmo: u mede d əbʕət, ono gsaymono.
292. I naqla da tloṯo kore d məlla, gnəfqət. Kṭəlbət u medano mina, hiya gdəmdabrolux.” Omər: “Ġalabe kayiso!”
293. Qoyəm u zlamayḏan mhaləx, azzeyo. Annaqla hiye rawəx ʕal səsyo ṭowo xd i ʕadayḏe, ḥzele: ga, a tre, a tre u abro du qaḍi w du mufti, kalne yatiwe b mʕarṯo hawxa, yatiwe kal košotən w kəxli w mkayfe ne. Azze fayət aʕlayye, l aḏiʕile.
294. Fayət aʕlayye, azzeyo hol d məllele u zlam sowo, maṭi li dukṯo d məllele, ḥfəllele gurto w mʕadele ṭarfe, səmle kul mede w fayəš hol d hawi yawme d ʕruto, tlele ruḥe bi gurtayo.
295. Fayəš koṯən a arye, kšotən mam mayani, kəzzehən, hol hawi bətr me fəlge d yawmo.
296. Naqla ḥzele ḥḏo emo d aryo kaṯyo, komʕaržo me raġla w kaṯyo əšmo əšmo, maṭyo li ʕayno, štela hol d sawiʕo.
297. W aṯyo ʕal i šeno d məllele u sowo aʕla, maġela.
298. Frəsla raġla, qoyəm hiye, gorəš i rəmḥayḏe w moḥela b raġla, gboyəṭ raġla.
299. W annaqla qayimo, koqərṭo ak kefe, kosaymalle ʕuro b ʕarša.
300. W kokərxo bu gabano w pano. U ʕadabano konoḥət me raġla hol d azze saʕaye, ṯniḥo, nayiḥo, fayəš kodayšo aʕla, haw kokaywo.
301. Qrela əmmo: “Haka isan hət aw ǧan hət, nfaq! Baxt diḏi elux!”
302. Deri naqla qrela, lo madʕarle.
303. Da tloṯo kore qrela, əmmo: “Baxt diḏi elux! U mede d ṭəlbət bi arʕaṯe, ono ksaymallux u məradayḏux.
304. Qoyəm nafəq. Omər: “Ašər ono no.” Əmmo: “Amalli, mə kəbʕət?”
305. Omər: “Kobaʕno ḥalwo me diḏax b galdo d zʕuro me diḏax w an naʕimayḏax oṯən mamṭəlle aʕmi li walaye.”
306. Əmmo: “Xwazi arbʕi yawme ḥrene hawxa fayšowayno bu ḥalano, u medano lo ṭəlbətwayle mini!”
307. Omər: “Ono lu medano aṯino.” Əmmo: “Huli soz, haw kibi.”
308. Kale abro me diḏi, mbale, maqlebe ʕal šawʕo ṭurone!
309. Gud i naqla d nəḥrətle, šəmʕono qole, gud howət taḥt i arʕo, ktuyono ʕəl me rišux.
310. Ama lo ṭorət šəmʕono qole, nḥare w amti u galdayḏe, gməlyalluxyo ḥalwo.”
311. Mobəl u qurṭayṣawo du aryo, gmobele w gmarḥaqle bəṯre šawʕo ṭurone w gnoḥarle, kšoləḥ u galdayḏe, gdamṭele.
312. D oṯe, gməlyoleyo ḥalwo, d obole tre qurṭayṣe ḥrene me diḏa ṭəʕnile w ḥa ḥreno gorašše.
313. W gmole gawdo ḥreno mu ʕadabawo, d naḥət me raġla, w gdamṭele aʕme, gdoṯe.
314. D oṯe, moṭe la tre zlamayḏe, ga kalne yatiwe bu barrah.
315. Koḥayri hanək, ha! Hano u zlamano kamṭele, kit aʕme qurṭayṣe d arye.
316. “Mə kit aʕmux?” Komər: “Ašər kit aʕmi ḥalwo d aryo.”
317. “M ayko yo?” Omər: “Ko lu zebono, kəbʕutu?”
318. Əmmi: “Baʕ aḥna ʕal awxa kokərxina! Məqqa kəbʕət? Hama kəbʕina kul ḥa fəlge d gawdano.”
319. Omər: “Ono kallawat lo kobaʕno. Kallawat kətli, škur mine d aloho, sawiʕo no.”
320. “E mə kəbʕət?” Omər: “Kətli i ʕisaqṯaṯe diḏi. Gəmšaḥanna w gdaqna b ṭize da trayxu.
321. Gəmdaġenanxu. Haka maqbalxu, xwa haṯe yo. Lo kobaʕno kallawat.”
322. Ḥərre b ḥḏoḏe: “M ayko hət?” Omər: “Zlam nuxroyo no”. 
323. Ḥərre b ḥḏoḏe, komšawri ḥḏoḏe, kəmmi: “U zlamano lo kəḏʕinale w lo hiye koḏaʕlan. Mə ktowe?” — əmmi, — “yabo, maqbelan”.
324. Qoyəm mšaḥən i ʕisaqṯayḏe, gəmdaġe a tre, kul ḥa ʕal fardo me ṭize w gdoballe mu ʕadabawo d aʕme, gdomər: “Hano yo.”
325. Hani kṭəʕni ruḥayye w yalla! Gəzzehən meqəm mine d moṭən li walaye.
326. W gdoṯe hiye b lalyo, gʕobər lu qeno da gyoṯe ʕam a aryayḏe ʕam kul mede me diḏe, lə kṭore nošo ḥoze.
327. W gdoṯən hani u abro du qaḍi w du mufti, gəmšadri d əmmi: “Amṭelan u ḥalwo da arye.”
328. Gəmšadrile lu malko, ba u malko kšote. W qole bi arʕo bi šmayo kole. 
329. U kewayḏe zayəd zəd! Kobəlle ʕadab!
330. Annaqla aṯyo i kačke, məllela omər: “Zax!” Li aṯto omər: “Zax, mbal annaqla u ḥalwano, hawe l babax!”
331. Əmmo, əmmo: “Pa annaqla komaǧrono məṭyono l babi?
332. Lo kal koməhne, qarqar diḏe kowe.”
333. Omər: “Ġamo layt, zax, mṭayele”
334. Azzayo, mbela čaqane d ḥalwo mawo, mu ṭowo. Mbela, əmmo: “Yabo, de ko štay paške!”
335. Omər: “Zax! Lo ḥəzyat foṯi, lo ḥayrat b foṯi!
336. Gud huyatwa ṭawto! Kalənne aṭ ṭowe l amṭalle maməṯṯalli, hat kəbʕat amṭatli ḥalwo? Ḥalwo d ʕeze, be ma d mən amṭelaxliyo?”
337. Əmmo: “Yabo! Čikono b baxt d alo w diḏux! Štaylux paške mine hama! Hama ḥšaw hano ste hno!”
338. Qayəm mu kewayḏe hiye ste omər: “Hama kšoteno!”
339. Mədle li čaqanayo m iḏe di barṯo w šətyole.
340. Šətyole marke w qayəm yatu bu taxtayḏe sib w saġ, laybe tə mede, lo kewo w lo mede.
341. Omər: “Barṯi! M ayko mṭelax u ḥalwano?” Əmmo: “U ḥaṯnayḏux amṭele!” Omər: “U ḥaṯnayḏi u garwonawo?”
342. Əmmo: “Yabo! Ono kəmmallux, latyo garwono, w hat kəmmət: lo, garwono yo!”
343. An noše annaqla, aw wazire əmmi: “Ašər latyo mu ḥalwano. Hano mu qamoyo, u qamoyo yo d nayəḥlux ebe!”
344. Omər ba, annaqla hiye mšawəš u malko. Omər: “Kowe, balki kayuli b ebe ʕawwəl w bəṯr nayəḥli annaqla.
345. Haṯe m ayko, u garwonano m ayko gdamṭe ḥalwo?”
346. Qayimi aṯən annaqla u abro du qaḍi w du mufti, əmmi: “U ḥalwo aḥna amṭelan w aḥna səmlan hno!”
347. Qoyəm u ḥaṯnayḏe, u gawro di barṯo i naʕəmto, azze lwəšle aǧ ǧulayḏe, šləḥle u galdawo me ruḥe w azze yatu bu diwan du malko.
348. Nošo lo koḏaʕle, yatu. ʕAšriye koməǧġoli: “Aydarbo amṭalxu? Aydarbo u ḥalwawo ḥaṣilutu aʕle?”
349. Annaqla u abro du qaḍi, du mufti kəmmi: “Xulo b mede xayifo amṭelan? Mayiṯina w i ruḥayḏan nafiqo hul d qadirina ḥəṣlina aʕle.”
350. Qoyəm u zlamayḏan, omər: “Hatu amṭalxu u ḥalwo?” Əmmi: “Eh!”
351. Omər: “Ya u malkayḏi! D obətli dasṭər məǧġənno?” Omər: “Məǧġal abri, m ayko hət?” Omər: “Zlam nuxroyo no.”
352. Hani i naqla d ḥzalle, aḏiʕile. Baǧ ǧule qamoye wa di naqla d hulelalle u ḥalwo.
353. Koḥayri b ḥḏoḏe, kəbʕi nəfqi, u malko omər: “Tawu!”
354. Omər: “Ya u malkayḏi! Hani a trani, ono hulilalle u ḥalwo.
355. U ḥalwo d hulilalleyo, latyo ḥalwo. ʕAdab wa!” “Aydarbo ʕadab wa? Lo kowe!”
356. Qayəm naḥət lu qeno da gyoṯe, amṭele aq qurṭayṣe da arye aʕme w amṭele u gawdo du ḥalwo kamilo w amṭele u gawdo du ʕadab d hulelalle, lu abro du qaḍi w du mufti, mine.
357. Omər: “Mano hulilalle w ono maštelilux mano. Hano ḥalwo du aryo yo u šrolo!
358. Omər: “Annaqla aydarbo? Mə kətlux ʕəlame appe?”
359. Omər, omər: “Galewu ʕal ṭizayye, ḥzawu ad daġat d ʕal ṭizayye!”
360. Har əmmi “hano ma hno yo, zlam nošo lo koḏəʕ, m ayko yo u aṣlayḏe u faṣlayḏe!”
361. U malko omər: “Zbatne! Šlaḥu aǧ ǧulaṯṯe!”
362. Šləḥḥe aǧ ǧulaṯṯe: ga kul ḥa kawyo xud ṭawʕo ʕal ṭize.
363. Omər: “Ḥaleqənne larwal, ak kalbani! Hat?”
364. Qayəm šləḥle aǧ ǧulayḏe: naʕam hm, hnele qm u malko.
365. Omər: “Ono u ḥaṯnayḏux no. Ono u gawro di barṯayḏux i naʕəmto no, w ono d madʕarli u talan di walaye.
366. W kaleyo aḏne du šexaṯṯe, w kale u marwodo b aḏne.
367. W i šato kokəmlo, gdoṯe gdamṭelux i ḥaṣlo.”
368. I naqlayo žnukane maḥatle i daʕwo di barṯo i naʕəmto me ḥaṯo w fṣiḥi... (Howat saġ!)




======
Ritter: 076. Sl_Mi Onkel, Tante und Kahlkoepfchen.txt
001. Kit zlam, kətwa b Kafšənne, qriṯo əšma Kafšənne.
002. Kətwa gabe zʕuro, u abro di ḥoṯayḏe, yatumo fayəšwa, mrabewayle hiye, garwono wa b qarʕe.
003. Yawmo u zʕuro w u ḥolo azzehən li rəḥyo.
004. Azzehən, mballe arvan d sʕore, daqana ṭəḥnənne bi rəḥyo, ṭḥinənne w daʕiri, bu darbo u ḥolo mʕaraṭle.
005. U garwono omər: "O lquli kəmʕarṭət, lə kḥəšwət u ḥəšwayḏi?" Omər: "Yatumo, e, annaqla hawa azza me qumi. E, mə ksamno?" Omər: "Lo kowe. I arʕo məṭyo li šmayo, moṭina li qriṯo, gəmbahdannux."
006. "Yabo, mə kəbʕət? U mede, d əbʕət, ono bu amrayḏux no." Omər: "Lo kowe. Gud lo saymət b diḏi, u mede, d obaʕno ono, me d maṭina li qriṯo, gdomanno bi qriṯo: "Ḥoli mʕaraṭle."
007. Omər: "Yabo, u mede, d əbʕət, ono lo komadʕanno u xabrayḏux."
008. Mhalaxxe əšmo, ḥzalle, kaṯi zuṭoye maf lugab va.
009. Omər: "Hani mən ne?" U zʕuro məlle lu ḥolo omər: "Lo kəḏʕət?" Omər: "L alo lo koḏaʕno, mən ne hani!" Omər: "Alo, hani kokərxi ʕal ayna, d səmle ṭəre."
010. Omər: "Annaqla mə gsamno?" Omər: "Hama ʕbar bu naqwano du šuro harke! W me d aṯən, d omanno: layt nošo."
011. ʕAbər, zayəʕ u zlamayḏan, ʕabər bu naqwo, dukṯe d taʕlo, ʕabər lawġul.
012. Maṭən az zuṭoye l gabe omər: "Toxu! Kit ḥaywan, ʕabər larke. Maʕberu ak kalbe bəṯre, ṭro məfqile, ḥaywan rabo yo ġalabe."
013. Əmmi: "Mən yo?" Omər: "Lo koḏaʕno, mən yo, amma ḥzeli, ʕabər lu naqwano, ḥzelalxu, zayəʕ, ʕabər lu naqwano."
014. Marfalle ak kalbe naʕime, ʕabiri.
015. Annaqla i msalle, d koqoləʕ eba i ḥmarto b iḏe yo u zlam.
016. Komoṭən ak kalbe gabe, komoḥalle bi msalle b nḥirayye.
017. Konəfqi, admo konofəq me nḥirayye.
018. Kəmmi: "Hano, heš lə ḥzelan, aḥna ḥaywan rabo yo ġalabe."
019. Səmme, lo səmme tloṯo arbʕo kore maʕbarre ak kalbe, lo qadiri saymi mede.
020. Omər: "Marfewu dexono bəṯre! U dexono gmaʕəqla aʕle."
021. Amṭalle qaršo ma dkoṯanək, me ḥeḏor kefe ma hnanək, maqəṯṯe u qaršo, u qaršo, u qaršo komofəq dexono ġalabe.
022. U zlamayḏan lawġul fayəš, u dexono ʕabər riše, waxta d məḥnəq.
023. Qayəm b naqla ḥḏo, nafəq omər: "Aʕʕaw! Mʕaraṭli, ma mə hawi b briṯo, bavo?"
024. Qayimi az zuṭoye, gaḥiki, əmmi: "Hawxa səmlux?" Omər: "E daqana d u mede d omanno, d soyəm b diḏi!"
025. Azzehən an nošayḏan, aṯən hiye w u ḥolo lu bayto.
026. Omər: "Yabo! U mede, d əmmət, ono lə gmadʕanno u xabrayḏux." Omər: "Ṭowo."
027. Annaqla bu bayto i aṯto du ḥolo, hiye, u garwono, koḏəʕ, kit ḥa, koṯe, kətla ḥawro, u rišo di qriṯo, əšme Kayalo.
028. Kobəʕ hiye, d samle mede, daqana d u ḥolo lo məhnele ġalabe.
029. Annaqla u lalyawo, amar, damixi.
030. Deri yawmo məllele omər: "Gdoṯeno adyawma aʕmux lu dworo!"
031. Omər: "Abro, naʕimo hət, u quro yo." Omər: "Lo! Gdoṯeno!" Omər: "Lebux yo, tux!"
032. Qayəm, ṣafro lwəšše aǧ ǧulaṯṯe w mballe aq qanyonaṯṯe w azzehən, d əzzehən lu dworo.
033. Nafiqi bəṯr i qriṯo, məlle lu ḥolo omər: "Alo, ḥolo, koqorašli, gdoʕanno." Omər: "Yabo, lo məllilux: "dʕar! L oṯət! Me ʕawwəl?" Omər: "Kazzino."
034. Annaqla hiye nafəq w daʕər, da d lo ḥəzyole i aṯto du ḥolo, d əḏʕo, bu bayto yo.
035. Aṯi, čik bu qeno da gyoṯe.
036. Yatu bu qeno da gyoṯe, lə ḥzela hiya.
037. Ha! Hawi i saʕaye təšʕo, aṯi Kayalo, u ḥawrayḏa aṯi gaba.
038. Aṯi, yatu. Səmlale muklo əmmo: "Qay kofayšət bu bayto?" Omər: "Pa mə samno? Emi sawto yo w kətli ann arʕoṯayḏi, kobaʕʕe dworo w əzzino lu dworo, layt nošo amṭeli muklo."
039. Əmmo: "Ḥaru baytux, hama izux lu dworo, ono gdamṭallux ʕrayto!"
040. Omər: "Walla gud amṭatli ʕrayto ramḥəl, gəzzino li arʕo du darbo d Aġrite, gdowanno tamo."
041. Məhnalle, aṯən l ḥḏoḏe. Deri yawmo d əzze hiye lu dworo w hiye d məblole ʕrayto.
042. U garwonayḏan košoməʕ kul mede.
043. Ah laf ʕaṣriye d oḏəʕ u ḥolo, oṯe mu dworo, i aṯto du ḥolo lawġul, nafəq, azze li qamayto du ḥolo bəṯr i qriṯo, ṭʕənle u niro w i ale me ḥlofe w amṭele w aṯi.
044. I aṯto du ḥolo, i naqla d ḥzalla, aṯən, hiye ḥšula: aʕme wa u yawmawo.
045. Annaqla komaḥtalle ʕaṣriye, laḥmo w tumo, kəxli.
046. Xəlle, maḥšamme u lalyawo, maḥatte rišayye, damixi.
047. Ṣafro qayəm, disane məllele lu ḥolo omər: "Gdoṯeno, gəzzan lu dworo."
048. Omər: "Yabo, aṯməl məllilux "lo oṯət! Quro yo, laybux." Omər: "Lo, aydawma gdoṯeno." Omər: "Lebux yo." Laybe madʕər u xabrayḏe, d omalle "lo!"
049. Azzehən omər: "Ḥolo, l ayna arʕo gəzzux?" Omər: "Gəzzan lu darbo dag guharat." Omər: "Lo! Gəzzan li arʕayḏan du darbo d Aġrite!"
050. Omər: "Lo, kətlan tre arʕote tamo. I ḥḏo lugab mi arʕo d Kayalo, ḥḏo laf harketər." Omər: "E, i qamayto."
051. Omər: "Yabo, an noše koduri aḥ ḥaroye w bəṯr koṯən laf qəddam."
052. Omər: "Lo aḥna gdurina bi qamayto." Omər: "Lebux yo!"
053. Azzehən, maḥatte bi arʕo w koduri. Komʕawən u ḥolo, kəzze w oṯe baq qanyone, komər: "Adyawma gdoṯelan ʕrayto basəmto!"
054. "E", — komalle u ḥolo komər, — "ḥaru bayto! Heš ono baḥ ḥayayḏi, ʕrayto l aṯili, gamṭeno dawqo d laḥmo našifo aʕmi w əšmo d tumo w fəlge d yawmo koxannanne. Ema gdoṯelan ʕrayto?"
055. Omər: "Lo mtanət! Lo ḥarulux hat!"
056. Hah, hawi fəlge d yawmo, naqla ḥzalle, ḥḏo kaṯyo, kamṭela sefoqo d rezo w aʕle qazo, kosimola mqalyola w maḥtola aʕle w aṯyo.
057. Qrelela me ruḥqo omər: "I aṯto d ḥoli! Tax! Kalan harke."
058. Ḥəlla hawxa, annaqla laybe šəpʕo aʕlayye, ayko šəpʕo.
059. Aṯyo. "Ha", — əmmo, — "harke kodurutu?" Omər: "E, alo harke, qay lo kəḏʕat? Qay lo məllilax "harke gdurina adyawma aḥna?"
060. Əmmo: "L aḏiʕono u darbo ṭowo, xəd məhnono m aʕlayxu.
061. I qazaṯe adyawma, ʕabiro lawġul, mḥeli u qayso aʕla, qayiṯo b raġla, twiro raġla, nḥiroli. Əmmono: "Məḥləf, me d fayšo l ʕaṣriye, səmlilalxu uʕdo."
062. Maḥatte, kəxli. U ḥolayḏe komər, komər: "Alo, kul yawmo d turo wa, raġle d qazo mede, gmaʕriwayna aʕla!"
063. Yatiwi, d əxli, ḥəlla, ḥzela, u ḥawrayḏa kale lugab, kal kodowər.
064. Kəmmalle: "Hama qrawu lani, laḥ ḥawronaṯxu, d kətne qariwe alxu, ṭro oṯən, maʕrən aʕmayxu!"
065. Ḥəlle, u zlam məllele lu zʕuro lu garwono omər: "Qraylan, kale u rišo di qriṯayḏan Kayalo, kale kodowər, zux qrayle!" Omər: "E, gqorene."
066. Azzeyo, koqore: "Waa! Kayalo!" Annaqla "wa", komaʕle qole ġalabe, i naqla d komər "Kayalo", əšmo əšmo komalla.
067. Hawo košoməʕ "wa", lə kšoməʕ mede ḥreno.
068. Daʕər omər: "Alo, komər w komər: "Lo koṯeno! Tawu xulu!""
069. Annaqla hiya kəḏʕo, lo šaməʕ w lo mašəkle.
070. Maʕralle, xəlle u muklaṯṯe w mbela u sefoqayḏa w azzayo.
071. Azzayo marke, u zʕuro məlle lu ḥolo omər: "Alo, ḥolo, kal kozbəṭlali ḥəmto!" — "Baʕ", — omər, — "zux, yabo, zux lu bayto!" Fayəš kozoyəʕ aʕle.
072. Azzeyo, xayifo bari mina, čik bu qeno da gyoṯe, yatu b dukṯe.
073. Lawyo i saʕaye arbʕo, xayifo Kayalo mayəṯ mu kafno. Noše lo mbele lo muklo w lo mede.
074. Daʕər, aṯi omər: "Ḥaru baytax, adyawma mə səmlax ebi?"
075. Əmmo: "Alo, ḥoru bayte du garwonawo! Lo aloho səmle zizono w čəkle baynoṯan! Aydarbo gxəlṣina mine hano?
076. Azze, čik bi qamayto, qreleli, mə gsaymono?"
077. Omər: "Ramḥəl gəzzino lag Guharat, gdowanno tamo.
078. W u tawrayḏi kəḏʕat, u tawrayḏi ḥeworo w komo yo. ʕAwwəl me d əṯyat, ḥəzyat, layt žġayni mu tawrayḏi peva ḥeworo w komo, gḥəzyatle, gdəḏʕatle." Əmmo: "E!"
079. Qayəm u garwonayḏan, košoməʕ. Laf ʕaṣriye azze li qamayto du ḥolo disane. Amṭele u ḥolo, ḥəšwo di ḥurma: "ʕAm u ḥolo wa heš bu dworo. Lo kəḏʕo, mə hawi."
080. Yatiwi u lalyawo ze, maḥšamme, damixi, ṣafro qayəm, məlle lu ḥolo omər: "Əzzano, d oṯeno aʕmux lu dworo."
081. "E, yabo aṯməl fəlge d yawmo daʕirət, əmmət: "Laybi!""
082. Omər: "Lo! Gdoṯeno adyawma hul ʕaṣriye." Azzehən omər: "L ayko gəzzano?" Omər: "Gəzzano ramḥəl, matimina adyawma ze, xəd dukṯe d aṯməl. Matiminal i arʕo d aṯməl."
083. Omər: "Lo! Gəzzan lag Guharat." Kətle arʕoṯe ġalabe, u ḥolo.
084. Omər: "Lebux yo, ayko va d əbʕət, gəzzano."
085. Azzehən, maṭən li arʕo, maḥatte aq qanyonaṯṯe, zbiṭənne, maṣrənne, dwərre.
086. Əšmo omər: "Alo, ḥolo ono komanno, u tawrayḏan koqorašle."
087. "Aydarbo koqorašle, ḥaru bayto?"
088. Omər: "Walla, mṭeli aʕmi ono šuqo! Ḥur, ḥur, aydarbo komarʕəl! Glafno ʕal gawe du tawro!" Annaqla laybe... məllele omər: "U mede, d əbʕət, səm!"
089. Amṭele u ṯawbo di šuqo, ləfle ʕal gawe du tawro, u tawro hawi komo w ḥeworo, komibayən me ruḥqo.
090. Hawi laf fəlge d yawmo, naqla ḥzele, i aṯto du ḥolo kaṯyo.
091. Disane kamṭela sefoqo d rezo, u qazo aʕla, w kaṯyo.
092. Aṯyo, ḥəlla me ruḥqo, ḥzela u tawro, aṯyo hul gabayye.
093. Ḥəlla, ga kale disane hiye.
094. Yatiwi disane əmmo: "Alo, adyawma ze twəlli raġle d ḥḏo ḥreto w nḥiroli, amṭoli." — "O!" U zlam omər: "Ġamo layt, hama kul yawmo qṭal ḥḏo, amṭilanyo, d əxlinala, xulo mə gsaymina appe?"
095. Yatiwi əmmo: "De qrawu lan nošani, d ḥeḏorayxu, ṭro oṯən, d əxli aʕmayxu, ma mə ktowe? Ġalabe yo u muklaṯxu!"
096. Omər: "Zux, zux, abro, zux!" Omər: "Qrayle l Kayalo, kale lugab. Zux, amṭi, ṭro oṯe. Zux gabe, qrayle, amar: "Tux, maʕri aʕman!""
097. Azzeyo u zʕuro, maḥatwayle gawze bi barikayḏe. Azzeyo bu darbo, kəmḥaləq kul əšmo, kəmḥaləq gawzo.
098. Maṭi l Kayalo. Omər: "Ḥur, Kayalo! Ḥoli komallux, komər a šteʕənyano, d koməštaʕət, d kəzzux lu bayto gabayye, hano kule koḏaʕne.
099. Naqqa ḥreto gud oṯət, gud oṯət lu bayto, i ruḥayḏux gšoqela. Kali komannux. Ono hulilux xabro w hat lebux yo!" W daʕər.
100. Daʕər omər məlle lu ḥolo: "Walla, ḥolo, komər: "Gud l oṯe ḥolux, qoreli, lo koṯeno."" (Malfono zu einem Zuhoerer, der unruhig wird: "De klay lo!" Zu Sl: "De amar!")
101. Məllele omər: "Ḥolo, zux hat, qrayle!" Qayəm omər: "Yabo kazzino."
102. Qayəm u zlam azzeyo, bu darbo koḥoze gawze. Kul d koḥoze gawzo, kokoyəf aʕle, komobele. Komaḥatle b kise.
103. Kayalo koḥoyər mu gabawo: kaṯi u zlam, kul əšmo kokoyəf, komobəl kefo. M ayko koḏəʕ, kit gawze bi arʕo?
104. Mlele ʕebe gawze, Kayalo koḥošu, mlele ʕebe kefe.
105. Qayəm Kayalo, sučlu yo. ʕArəq, ʕarəq w hiye falət bəṯre, koqorele.
106. Azze, raḥəq ġalabe. Daʕər məllela li žənəke omər: "Daywono yo hano! Azzi laf ele, d qorene, ʕarəq annaqla, mən samne?" Əmmo: "Lebayxu yo."
107. Yatiwi ʕal i ʕrayto, xilalle. Mbele u sefoqayḏa w azzayo.
108. Bəṯr b ruʕe d saʕaye omər: "Ḥolo, kazzi lu bayto." Omər: "Zux, yabo, zux, zux, zux!" Hawo foyəš kozoyəʕ aʕle.
109. Qayəm azze xayfio b darbo ḥreno, bi qamayto di aṯto du ḥolo w azze, čik b dukṯe, bu qeno da gyoṯe.
110. Laf ʕaṣriye xayifo aṯi Kayalo: "E", — omər, — "mə səmlax ebi adyawma?"
111. Əmmo: "Mə səmli ebux? Mšadalli a tre, qrallalux!"
112. Omər: "Ema qrallalli? Aṯi u garwono komalli: "Ḥoli koḏəʕ, koṯət lu bayto l gaban dlo mini.
113. W ḥoli, gud oṯət naqla ḥreto, i ruḥayḏux gšoqela." W ono kobaʕno mbahdanno ruḥi bi qriṯo?
114. W bəṯr aṯi u zlam, aṯi, mlele ʕebe kefe, hǧəmle aʕli, qayəmno, mahzamli."
115. Əmmo: "Aydarbo gsaymina? Amallan mede, saymina mede, xəlṣina mu garwonano! Hano hawi zizono, čik baynoṯan, lə gṭore yətwina fəlge d saʕaye ʕam ḥḏoḏe!"
116. Omər: "Alo, gdomannax: "Kit zyara. Səmlax sefoqo d barġal, mlay aʕle baṣro w zax, mbale li zyara d bəṯr i qriṯo w qrayla w ṭlab mina, d maxlaṣlan mu garwonano!" Əmmo: "Walla ġalabe ṭowo yo." U garwono košoməʕ qolayye.
117. Qayimo xayifo azza, mṭela baṣro w səmla barġal, u barġal b ḥamšo daqayəq kowe w səmla sefoqo ṭowo w mlela aʕle baṣro.
118. U garwono nafəq, azzeyo, bari mina čik. Čik bu hayklo di zyara.
119. Azzayo kəmmo: "Ya zyara! Čikono b baxt d alo w diḏax! Hat maxalṣatlan mu garwonano!"
120. Hiye me bəṯr ak kefe komər: "Mmm!"
121. Kəmmo: "Ha! Ha škur mine d aloho! Šamiʕo qoli! Ya čikono b baxt d alo w diḏax, maxalṣatlan hat mu garwonano!"
122. Komalla: "Maḥat u sefoqo tamo w izax!"
123. Kəmmo: "Mə ksaymono?" Omər: "Zax!" Komalla b qolo, hawxa ḥlimo, daqana d l əḏʕo, man yo.
124. "Izax, nḥaru arwono w sumle qaliyo w maḥetle bad dane w lo ṭorutu nošo doyəq mine, žġayni mu garwono peva!
125. Me d xile i qaliyo, tayimo, ksome."
126. Əmmo: "Daxil d alo w diḏax! Čikono b baxt d alo w diḏax!
127. Haṯe, gud huyo, ono gdamṭono arwono ḥreno, nəḥralle elax."
128. W azza, daʕiro mu sefoqayḏa w yatu ʕal u muklawo, xile w azzeyo ʕaṣriye li qamayte du ḥolo, aṯən hiye w u ḥolo tavda.
129. ʕAṣriye yatiwi, kəmmole lu ḥolo kəmmo: "Walla ono koḥəzyono u zʕurano hawxa, latyo xud... gušme latyo qawyo ġalabe.
130. Koḥozət, hawxa hno yo baḏilo yo. Hat lo kəmmət, yaʕni kobaʕle mede, d qowe u zʕurano?"
131. Omər: "Ya ḥurma, mə gsayminale? U mede, d kəxlina, kobinale."
132. Əmmo: "L alo ḥṭiṯo yo, yatumo yo gaban w ono adyawma məftakalli mede." Omər: "Mən yo?"
133. Əmmo: "Kətlan arwono, gnəḥrinale, sayminale qaliyo w məklinale lu zʕurano, balki qowe əšmo w gušme miʕadəl, yatumo yo, ḥṭiṯo yo."
134. Omər: "Hama lebax yo!" Annaqla u ḥolo koroḥamle.
135. Qayimo, xayifo azzayo, qrela l ḥa, aṯi, nḥəlle u arwono w səmla qaliyo.
136. Edi haw konofəq ʕam u ḥolo lu dworo, kəmmole: "Harke itaw!"
137. Koyotu, komalla: "Taḥolo! Kafino no." Kooble lape d qaliyo mayo.
138. Ha! Hawi fəlge du baṣro, azzeyo fəlge, komalla: "Taḥolo! Fayəš, haw koḥozeno ṭowo."
139. Hiya b leba kəmmo: "Ya rab! Škur minux! Xəlṣina mine annaqla!"
140. Kəmmo: "Qay, abri, hawi qušmux qawi w hawi foṯux saməq w hawət ġalabe ṭowo? Xul! U baṣrano ġalabe ṭowo yo elux!"
141. Komər: "Alo, taḥolo, ono koḥozeno, ənno... haw koḥozeno, xd an noše! ʕAyni lanne ṭowe!"
142. Hiya b leba kəmmo, kəmmo: "Hawyo, i masale tayimo!"
143. Laf tyomo du baṣro fayəš əšmo mine, lo fayəš, omər: "Walla, taḥolo, samino."
144. Kowe lo kowe, ḥakime ze škur mine d alo ba qrəyawoṯanək layt, sami u zʕuro w yatu. Yatu qm u tarʕo.
145. Annaqla kəzze w oṯe Kayalo, xəd kobəʕ.
146. Zbəṭle u zʕuro qayso w yatu qm u tarʕo.
147. Aṯi Kayalo, ʕabər, grəšlele qayso bayne ḥaṣe.
148. Omər: "Wiri wiri!" Omər: "Ḥaru baytux, qṭiluxli!"
149. Omər: "Ha Kayalo, lo zəbṭət aʕli, lo lə kḥozeno! Ono ḥšulilux, kalbo ʕabər!"
150. ʕAbər, yatu, yatu qm i nuro, i aṯto du ḥolo du zʕuro məllale əmmo: "Mə kəbʕət?" Omər: "Walla kafino no!" Əmmo: "Ksaymallux ṣfero."
151. Amṭela məšḥo w maḥatla ʕal i nuro. Kayalo ze mžədle ruḥe qm i nuro, basəmle, ṭawəʕ.
152. Azza, d amṭo ab beʕe me lawġul, turalle, u məšḥawo koroṯəḥ.
153. Qayəm, aṯi u zʕuro, u garwono, zbəṭle u məšḥo w kfəxle b feme du Kayalo w hiye damixo.
154. Lule w lo šqile, našəf b dukṯe w azze, yatu b dukṯe, zbəṭle u qaysayḏe.
155. Nafiqo i žənəke, koḥayro: Kayalo mžido, qayso našifo.
156. "Kayalo! Kayalo!" Koqore me tamo: "Bərawo Kayalo!"
157. Kəmmo: "Ḥaru baytux! Lo hnətlan!"
158. Komər: "Hat, lo hat kəmmat, mayəṯ?" Kəmmole: "Aydarbo maməṯlux?"
159. Koqore: "Bərawo Kayalo!"
160. Kəmmo: "Yabo, lo qorət, lo məhnət! An noše glətmi aʕlan, gdəmmi: "Mən yo? Aydarbo aṯi larke w mayəṯ, mən hawi?
161. Maxlaṣlan mine annaqla!" Mayəṯ, koḥayro, mayəṯ.
162. Ḥnəqle w maḥatle u məšḥo raṯuḥawo b qḏole.
163. Omər: "ʕAṣriye lo ḥarulax, ḥete lawġul. ʕAṣriye ono gəmdabanne."
164. Hawi ʕaṣriye, b lalyo ṭʕəlle ʕal ḥaṣe w azzeyo.
165. Saləq ʕal ag gorone, azze ʕal i goro d Kayalo.
166. Annaqla bag gorone kosaymi kowe.
167. Qrele mi kowo li emo omər: "Yade! Yade!" Əmmo: "Yade! Qurət emux! Mə kəbʕət?"
168. Omər: "Yade, harke va gnoḥatno. Laybi noḥatno bad darġe w bi stune."
169. Əmmo: "Ḥaru baytux, gqəṭlət ruḥux, aydarbo gnəḥtət harke va?"
170. Omər: "Harke va, taxar me darbi!"
171. Mədle, zbəṭle qarʕe d Kayalo w mtawtaḥle bi kowayo hul laltaḥ. Naḥət ṭarm našifo.
172. I emo azza riše kəmmo: "Way! Ḥaru baytux! Lo məllilux: "Lo mamiṯət ruḥux marke va!"? Mayiṯət w azzux, twəllux qḏole d ruḥux?"
173. Mayəṯ, mayəṯ Kayalo, daʕər u zʕuro, li aṯto du ḥolo məllela omər: "Ḥur! Kayalo mḥalqle ruḥe mi kowo w mayəṯ gab i emo. Nošo lo koḏəʕ. W ṭraya i masale bayn eli w elax!"
174. W hawxa maxlaṣle u ḥolo me Kayalo...
175. W hun žmira, hatu basime! (Zuhoerer: tə saġtər!)

======
Ritter: 077. Sl_Mi Der Koenig von Fil und Laḥdo, der Schlaefer.txt
001. D əmminanxu, i masale d malko ḥoyewa bi walaye du Fil.
002. W i walaye du Filaṯe b Ṭuro daʕ ʕabode yo. Kəmmila Ṭur ʕAbdin.
003. Hiye ʕal u ḥad, ʕal u txub du ʕaǧam yo. Me Turkiya yo.
004. Uʕdo i walayaṯe walaye əmmiwayle u Fil.
005. Ḥoyewa eba malko, Abgar Malko əmmiwayle.
006. Uʕdo dukṯe di walaye ġayərto yo.
007. Kit qriṯo d Ṭaye, ʕam gabe di dukṯo ʕatəqto. W i dukṯo di walaye noḥətto yo m ʕal i arʕo.
008. Koṯe talgo kul šato bu saṯwo, dukṯe di walaye i ʕatəqto, u talgo lə gzobəṭ.
009. Lo kəḏʕi, mən yo, qay lə gzobəṭ u talgo. Kəmmi, i walaye ġayiro w talgo lə gzobəṭ aʕla.
010. Hiya ʕar riše d šalwo yo.
011. Šalwo ʕamuqo ġalabe.
012. Kiba šeno.
013. U šalwo me lalʕal hul laltaḥ latyo nḥoto, xd u šuro yo, kule ʕumqo ḥa yo.
014. I šenaṯe kəmmila i šeno dak kalbe.
015. I naqla d ak kalbe gabayye bi qriṯo kogarwni, kozəbṭənne w oṯən mḥalqənne me riše di šenayo, kowən falqe falqe.
016. W hawxa lu medano maḥatte əšma i Šeno dak kalbe.
017. Dəʕrina lu malko. U malkano Abgar, kəmmi, kətwayle tloṯo bnoṯe.
018. A bnoṯayḏe maṭən lu gworo. Lə mšayele hiye aʕlayye, xəd ṭaʕəlle.
019. Latimi a bnoṯe, yatiwi ʕam ḥḏoḏe, ǧġili. I rabṯo məllalalle əmmo: "Ya ḥwoṯe, komibayən, baban, latle haž minan. W aḥna gud lo əmminale masale mede, towele haž, d magwallan... komibayən, ṭaʕilan."
020. I ḥoṯo naʕəmto əmmo: "Gud əbʕutu, ono bəṯr me fəlge d yawmo, i naqla d oṯe — koṯe kul yawmo gaban — d əmmalle masale, gṭəryono, gdoḏəʕ, ənnu kəbʕina gurina." Əmmi: "Ġalabe ṭowo yo."
021. Ha, hawi fəlge d yawmo, bəṯr me d matəmle u šuġlayḏe u malko, koṯe, koyotawle saʕaye ʕam a bnoṯayḏe, mšayalle, mə kəbʕi, mə lo kəbʕi.
022. Aṯi, xd i ʕade, yatu. Aṯyo i barṯo naʕəmto, məllale əmmo: "Yabo!" Omər: "Mən yo, barṯi?"
023. Əmmo: "Kəbʕono, d əmmallux, mšaylallux mede." Omər: "Mar!"
024. Əmmo: "I fuǧo, i naqla d məṭyo ʕal u kero, w d nošo lo šolaḥla, mə gǧorela?"
025. Omər: "Barṯi, aḏəʕno, mə kəbʕat. Ramḥəl, d oṯeno, kḥozeno, man koloyaqxu, gəmnaqenanxu tloṯo greʕune w d obenanxu alle. Aḏəʕno, mə məllax." Ṭʕənle ruḥe w azzeyo.
026. U lalyawo məftakarle b man? Ba greʕune, d kətne bi walaye, u arbo du waziro, u abro du qaḏ̣i, du mufti, məftakalle ba greʕune, d kətne bi walaye, d koḏaʕʕe hiye, ar rabe di walaye.
027. Komər deri yawmo aṯi disane lu diwanayḏe, səmle u šuġlayḏe, matəmle w aṯi gab a bnoṯayḏe, qrele li barṯo rabṯo.
028. Omər: "Barṯi, man kosoyəm u bayto? I ḥurma ani u gawro?"
029. Əmmo: "Yabo, u gawro kosoyəm u bayto, i ḥurma, mə kətla, d saymole?" Omər: "E, barṯi, gdobenax lu abro du waziro.
030. Kətle mal ġalabe w gḥayyat hat w hiye, lo kosənqutu l noše."
031. Qrele li ḥreto, d naʕəm mina, mšaylole omər: "Man kosoyəm u bayto? I ḥurma ani u gawro?"
032. Əmmo: "Yabo, u gawro kosoyəm!" Omər: "E, barṯi, d obenax lu abro du qaḏ̣i
033. Hiye ste, kətle mal ġalabe. Gḥoyutu hat w hiye, lə ksənqutu l noše."
034. Qrele li naʕəmto, omər: "Barṯi, man kosoyəm u bayto? I ḥurma ani u gawro?"
035. Əmmo: "Yabo, qay hano u medano kobaʕle šeyolo?" Omər: "Aydarbo?"
036. Əmmo: "I ḥurma yo, d kosaymo u bayto."
037. Omər: "Ḥur! Kobəʕ huyat marte di štaġalyaṯe, d kəmmatla ha!
038. Ono komannax, gdobenax l ḥa, d layt gabe ḥšamto."
039. Əmmo: "Yabo ono lə gnəfqono mu amrayḏux. L man d obətli, obətli. Bas ono kəmmallux: "U bayto, i ḥurma kosaymole.""
040. Omər: "Kit Laḥdo, u Damixo kəmmile. U abro di armalto, d ko me ṣafro hul ʕaṣriye, kəzzayo, komašiġo aǧ ǧule dan noše w kəzza lu ʕǧofo.
041. W kəzzayo, kosaymo, kənšo ad dərtoṯe dan noše, konəqlo u sarwo lann arʕote. Hul ʕaṣriye i faqərto košəġlo lu ʕulmo, hul d košəġlola b tre dawqe d laḥmo.
042. Kəṯyo dawqo mənne, kəxlole hiya w u dawqo ḥreno kosaymole fake, komaḥtole b feme du abro.
043. U abro həngi kasulo yo, me qadre d ḥaṣe lə kqoyəm. Kofoyəš u yawmo kule damixo ʕal qadre d ḥaṣe.
044. W hano maḥatte əšme Laḥdo u Damixo.
045. I naqla d komaḥto u fako b feme, komər: "Yade xwazzi, ləʕsatwayliyo, žnuka maḥtatwayle b femi!"
046. Həngi latle ġira, loʕəs u fako du laḥmo. Ono gdobenax lano."
047. Əmmo: "Yabo ono, xəd məllilux, mu amrayḏux lə gnəfqono!"
048. Deri yawmo qrele lu waziro, məllele omər: "Mḥaḏ̣ar u abrayḏux, gmagwanne i barṯayḏi!"
049. U waziro lə mətyaqalle u medano, i barṯo du malko? U malko d omarle: "Gmagwarno i barṯayḏi lu abrayḏux" — hano mede ġalabe w fṣiḥuṯo yo ele.
050. Qrele lu qaḏ̣i, məllele i štaġaliye w məllele: "Ḥaḏ̣ar u abrayḏux, magawrinale i barṯayḏan di nave, du fəlgo."
051. A qrele omər: "Qrawu li pire, li emo d Laḥdo u Damixo!" Qrallalla. Omər: "Zax, ḥaḏ̣ar u abrayḏax, gmagawrinale i barṯayḏan i naʕəmto!"
052. Əmmo: "Ya u malkayḏi! U yawmo kule kəzzino, šəġlono lan noše, kənšono ad dərtawoṯaṯṯe. U sarwo, u tešiġo, am medone, d kosaymanne, hul d košəġlono b tre dawqe d laḥmo."
053. Omər: "Ono komannax: "U medano kule koḏaʕne. Zax, ḥaḏ̣ar u abrayḏax, i barṯayḏi kəbʕina magawrinala ele."
054. Azzayo i faqərto, azzayo. Hənnək ze annaqla ayko kodəmxi? Kodəmxi b bayto d tanuro, latle lo tarʕo, lo mede. W kətle ǧulo, komaḥtile fəlge taḥtayye w fəlge komkasən ruḥayye ebe.
055. Məllale əmmo: "Abri!" Omər: "Mən yo?" Əmmo: "U malko kobəʕ magwarlux li barṯayḏe."
056. "Oh", — omər, — "yade! Ono w i barṯo du malko mə kəmmina l ḥḏode? I barṯo du malko kobaʕla ǧule, kobaʕla muklo, kobaʕla štoyo, kobaʕle medone ġalabe, kobaʕla ḥa, towe aʕma kallawat. Ono mə gsamno eba, i barṯo du malko?"
057. Əmmo: "Alo, ḥə d rišux u malko gmagwarla elux. W lebux yo, ono lo ḥaruli, lo qadirono. Məqqa d səmli, lo səmli, u malko lo maqbele."
058. Hano səmle, lo səmle Laḥdo, d maqnəʕ, u ʕulmo d maqnəʕ u malko, lo kobəʕ i barṯo du malko, lo raḏ̣ən.
059. Bu kotak amṭalle, mhiralle aʕle.
060. Annaqla a tre ḥwoṯe ḥrene azzehən, gawiri, a greʕune, d kəbʕənne.
061. W aṯyo haṯe. Aṯyo u babayḏa, hulela ḥamšo dinore d dahwo w hulela došak w lḥef. Omər:
062. "Hani baslaxne, hani elax hat. Elax ne w izax annaqla! Səm u mede, d əbʕat, ḥozeno, be ma aydarbo ksaymat u bayto, gsaymat u hno." U xabro, d məllale lu babo.
063. Əmmo: "Yabo, haka lo ṭəryono maḥtət maye ʕal iḏe d Laḥdo u Damixo, xwa alo lo kuyono i barṯayḏux. W ono kazzino b xaṭər diḏux!" Azza.
064. Fayiši kmo yawme. "De Laḥdo, qum!" — "O", — "L ma kəmmət?"
065. Laḥdo komər: "Ono qay ono obaʕwayno magawrili elax? Ono, ono laybi qoyamno!"
066. W hiye greʕuno ġalabe ṣpahi yo. U greʕuno laybe mede.
067. U mede d kibe: kasulo yo, lo kobəʕ qoyəm, kobən an noše, maḥtile u fako b feme, hul d oxəl.
068. Fayiši kmo yawme, aḥ ḥamšo dinorayḏa mṣarfila. Qrela li ḥmoṯo, məllala əmmo: "Dade!" Əmmo: "Mən yo?"
069. Əmmo: "Dade, uʕdo gdəmmallax mede. Hul ema gfayšina hawxa?" Əmmo: "Ba barṯi, kaleyo taḥte iḏax.
070. W ono ste hawyono ʕaǧəm mine, haw, haw koṯe b boli, əzzino šəġlono lan noše w əṯyono maḥtono b feme.
071. U mede, d əbʕat, daṣṭər diḏax b iḏax yo. U mede, d əbʕat, d saymat ebe, ono lo kəmmallax lo."
072. Əmmo: "Waki hawxa yo, zax lu ṭyoro bəṯr i qriṯo, amṭili quflo d rawṭe dar remune, towən tayile, amṭiyene larke w zax, nfaq hat. Da d lo šəmʕat qole!"
073. Azzayo i sawto, azza bəṯr i qriṯo, amṭela quflo d rawṭe d remune. Hiya ze leba fayəšwa mu abro, həngi məqqa d saymowa, lo saymowa, lo qoyamwa, l əzzewa, lo šoġalwa.
074. Hiya faqərto əzzawa, šəġlowa w məklowayle, əxlowa hiya.
075. Maḥtila qm u tarʕo, da d lo šəmʕo qole u baxyayḏe, w azza, nafiqo.
076. Qayimo i barṯo du malko, zbəṭla rawṭo manək w grəšlale ḥamšo əšto rawṭe ʕal i lašayḏe.
077. U rawṭo du remuno, i naqla d koqoyəṯ bi laše, kotole u galdo ʕam ruḥe.
078. Hano, i naqla d kəbʕi moḥən l noše w makiwənne, komoḥən bar rawṭe dar remune, komoḥənne tayile.
079. Kosoyəm hawar hawar, nošo lə gmadʕər aʕle.
080. Kəmmole: "Gqaymət ani lo? Kul yawmo quflo mar rawṭani gmətwori (+det) ʕal i lašayḏux."
081. "Ya ḥurma! Ono laybi šoġanno, laybi samno mede!" Məllale əmmo: "Lo kowe." — "E, ono", — komalla, — "mšadalli bəṯrax w mšadalli bəṯre babax, d magawrilax eli? Ono mu li minax? Zax gabe babax, lo kobaʕnax, ya ḥurma, lo kobaʕnax!"
082. Kəmmole: "Layt! Gqaymət uʕdo, wəlla gmayṯət taḥt am maḥwoṯe."
083. Ḥzele, fayda layt! Bi ḥarayto həngi d kayiwo i lašayḏe, u admo fayəš noḥət me kul gabo me diḏe, qayəm, qayəm l ḥayle. Greʕuno kibe d moḥe bu šuro, gdorele.
084. Omər: "Mə kəbʕat mini uʕdo?" Əmmo: "Kəbʕono šəġlət."
085. "E", — omər, — "ṣanʕa layt b iḏi, lo lo koḏaʕno šoġanno mede, lo dworo koḏaʕno, lo zqoro koḏaʕno, lo ʕǧofo koḏaʕno, lo ḥforo koḏaʕno."
086. Əmmo: "Ono gmaḥtallux gab ḥa, mašəġlallux."
087. Omər: "Mbayli, waki hawxa yo, mbayli!"
088. Qayimo, šqilale, fayəšwa kmo qurušat aʕma, kmo qamariye fayəšwa aʕma, qayimo, azza, šqilale ǧule.
089. W kit karwan, me d kəzzehən, koməbli, koməbli medone, mi walaye koməblənne l walayat ḥrene, konəqlənne me dukṯo l dukṯo, komzabni w zuni.
090. Kofayši tre əšne, tre əšne w fəlge, šato, aydarbo towe i dukṯo daw walayat, kəzzehənne.
091. Azza l riše du karwan, məllale əmmo əmmo: "ʕAmmo!" Omər: "Mən yo, barṯi?" Əmmo: "Kəbʕono maʕawdət u gawrayḏi aʕmux."
092. Omər: "ʕAl riši w ʕayni!" — kəḏʕila kulle, i barṯo du malko yo. — "Qay lo? Hiye ste greʕuno yo w ʕal ḥayle yo.
093. Gəmʕawallan bu darbo, gmanaḥtina ṭaʕne, məsqina ṭaʕne gdəhne, gqoləʕ ab baġle, gəmʕawallan, mobanne!"
094. W hulela kmo qamariye, qamayto ze. Omər: "Mdaberu ruḥayxu appe, hul d dəʕrina!"
095. Hulaleyo w daʕiro. Aṯyo ʕaṣriye, i ḥmoṯo əmmo: "Mə səmlax?" Əmmo: "Mašġeli." Əmmo: "Aydarbo?" Əmmo: "Walla hawxa hawxa səmli ebe, azzeyo šaġəl." Əmmo: "Ṭayyəb, ġalabe ṭowo!"
096. Annaqla gdəʕrina mənne. Kqoyəm u karwanano, gmaṭʕən w gəzzehən, gəmhalxi bu darbo, ʕaṣro ḥamšaḥṣar yawme, gmoṭən l dukṯo qṭəʕto mam maye.
097. W u darbano qumayye yo.Kšəpʕile, hano lazəm d šəpʕile dayʔiman.
098. Annaqla maṭən, kit gubo, kit gubo d maye.
099. Komanaḥti, komanaḥti zlam, kogorəš maye, am maye du gubano lanne bu fəlgo mbayne, ʕal gabo ne.
100. Gud lo manaḥti zlam w mole ad dawle maye, lappe, lappe gərši maye.
101. Annaqla u gubano ze, kətle mede, kul d nošo d noḥət bu gubano, gmofəq maye, gmašte ab baġle, gmašte u sawal, gmašte kul mede w gmole as sefoqe maye w lə gnofəq.
102. Lo kəḏʕi, mə kowe ebe, mən lo kowe ebe u zlamano, lo kəḏʕi, mən kowe ebe.
103. W... yaʕni lazme yo aʕlayye, gud manaḥti ḥa, gud manaḥti, məbli maye aʕmayye, kofoyəš darbo raḥuqo ġalabe dlo maye.
104. Kul d šəpʕi me tamo, gmanaḥti zlam, u zlamano gmiṣakər, gəzzeyo.
105. Annaqla d kətne bu karwan, d kətne ʕatiqe, kəḏʕi u medano, kozayʕi nəḥti.
106. More du karwan omər: "Gdobeno mo dinore d dahwo l ayna, tawo u zlamawo d noḥət mašte u sawal maye." Nošo lo madʕalle.
107. Laḥdo omər: "Pak!" Omər: "Qay ono l mən aṯino aʕmux? Lo aṯino d šoġanno? Manḥetli, ono gnoḥatno!" Lo koḏəʕ, faqiro, mə ktowe ebe.
108. "Manḥetle!" Maṣərre baḥ ḥawle, manḥatte lu gubo laltaḥ.
109. Maslaq maslaq maye! Maštele u sawal kule, mlalle as sefoqatṯe, gawde koməbli aʕmayye, komolənne maye lu darbo.
110. Ah bari me d matəm, aṯi karwan ḥreno, azolo yo li walaye, d hənnək nafiqi mina, li walaye du Fil.
111. Aṯoyo me larwal, gʕobər li dukṯo, d hənnək nafiqi.
112. Omər: "Kit nošo laltaḥ bi biro? Bu gubo?" Əmmi: "E, kit ḥa." Omər: "Ṭro mašte u sawalayḏi, ono ste gdobene, gdobene kallawat, mə kobəʕ, gdobene."
113. Qrallalle, əmmi: "Aṯi karwan ḥreno, kobəʕ maštətle maye, gmaštət ani gsəlqət?" Omər: "Lo! Ġamo layt! Nqalu, grašu maye, gdobenanxu!"
114. Hule lanək ste maye, matəmle. Qrelelalle omər: "Bas yo?" Əmmi: "Bas yo."
115. Əmmi: "Annaqla maṣər ruḥux bu ḥawlo, d gəršinalux!"
116. Manḥattalle u ḥawlo, moraxle iḏe lu ḥawlo, d zobaṭle, naqla ḥzele, ʕavd komo nafəqle w zbəṭle, məllele omər: "Klay!"
117. Ḥəlle ʕal u ʕavd, mə koḥoyər? ʕAvd kibe u yurxayḏe arbʕo druʕe w sappoṯe košəbhi, kul sapṯo me diḏe l fəlge d xarwal, mani, d kosaymənne aq qaroše bar rəḥye.
118. Aq qaroše, faqire, lo kqaṯṯe, latte ṭanure, kolayši ʕaṣriye əšmo d qamḥo, kosaymile xarwal, maḥtile taḥt i nuro, kəmmile xarwal.
119. Sappoṯe du ʕavd kul ḥḏo mənne kiba xəd fəlge d xarwal.
120. Nḥire kibe xəd baǧane kamto, mani, d kowən qm am maye.
121. ʕAyne semoqe aʕle... u Laḥdkayḏan, a hnavayḏe qṭiʕi!
122. I naqla d ḥzele, omər: "Yabo, mə kəbʕat mini?"
123. Omər: "Tə mede lo kobaʕno minux. Lo zayʕət w lo mede! Kobaʕno bas mšayannux šeyolo ḥa."
124. Omər: "Mar! ʕAl ʕayni w riši, mə kəbʕət mini?"
125. Mḥele u ʕavd iḏe b ḥḏoḏe, aṯən tre bnoṯe.
126. Ḥḏo mənne košəbho lu ʕavd, kamto, sappoṯa xəd sappoṯe, w nḥira xəd nḥire, kamto.
127. W i ḥreto košəbho, kəmmət, qumṯo kit aʕla, kəmmət, u zaliqo, d konoḥət mi kowo fəlge d yawmo, foṯa ḥewarto, komabarqo. D əxlo i abəšto, komibayno b qḏola.
128. I naqla d ḥzele i ḥewarto, ar rire d Laḥdo naḥiti, maye d barġal naḥət me feme, lebe waxta d kokoyuwa.
129. Ḥəlle lu ʕavd omər omər: "Mə kəbʕat, aybo? Amṭelux a tre ḥeramani larke?"
130. Omər: "Kobaʕno, d kəmmətli, ayna mənne aṣpah mi ḥreto yo."
131. Laḥdo ḥəlle hawxa, gaḥək.
132. U ʕavd zbəṭle kaṯpe w həzle, məllele omər: "Qay kogəḥkət?"
133. Omər: "Kogoḥakno, hano", — omər, — "u šeyolano diḏux latyo šeyolo d gawre."
134. Omər: "Aydarbo latyo šeyolo d gawre, d noše fohume?"
135. Omər: "U mede, šafiro: ono gḥoyarno ʕal haṯe i kamto, gdomanno, haṯe šafərto yo b ʕayni. Hat gdəmmət: "Lo! I ḥreto šafərto yo."
136. Ono masalan kḥozeno i ḥewarto šafərto. Hat gdəmmət: "Lo! I kamto šafərto yo!"
137. Hano, i masale du šufro", — omər, — "laybe ḥa d omər eba, hano šafər mano yo. Mən towe, lo bnoṯe w lo qanyone w lo sawal w lo mede.
138. Hano", — omər, — "u medano kofoyəš ʕal u isan.
139. U isan, u mede, d roḥamle, hawo yo b ʕayne šafiro."
140. Omər: "Hano, hano u ǧawabano diḏux", — omər, — "heš lo šaməʕne mu yawmo, d kətno ono harke, hani dawre w əšne.
141. Kul zlam, d konoḥət lu gubano, kamṭeno a tre bnoṯani l qule, komanne: "Ayna aṣpah yo? Komaḥət iḏe ʕal i ḥewarto, komər: "Haṯe aṣpah yo." Koqoṭanne, koṭorene b dukṯe.
142. Amma hat, u ǧawab, d huluxli, hano heš lo šaməʕne w hano šrolo yo, u medano.
143. Alo howe aʕmux! W hano, šqulux i dəsmalaṯe!"
144. Hulele dəsmale d abrisəm, mliṯo remune. Omər: "Haṯe mini elux, gəmšadrətla li ḥurmayḏux, la zʕurayḏux."
145. Koḥošu, d kətle zʕure vega — "w alo howe aʕmux!"
146. Qrele laḥ ḥawrone omər: "Grašli annaqla!"
147. Zbəṭle u ḥawlo, maṣəlle bi lašayḏe w zbəṭle b iḏe, grəšše.
148. Tlele annaqla, ar remunanək tlalle taḥte qeməste, omər: "U karwan l ayko gəzzeyo, hawo, d mašteli bi ḥarayto u sawalayḏe?" Əmmi: "Gəzzeyo alo lu Fil."
149. Omər: "Ko yo u rišo, more du karwan?" Mballe gabe.
150. Omər: "Yabo, ono mašteli u sawalayḏux. Kallawat lo kobaʕno minux, hama kətli qawetiye."
151. Omər: "Mən yo? ʕAl ʕayni w riši ono u mede, d əbʕət, gsoyamno."
152. OMər: "Haw i dəsmalaṯe, kiba kmo ḥappoṯe d remune, kobaʕno d məblətla, kit bayto d ṭanuro b flan dukṯo bi walaye, gəzzux, gəmšaylət ʕal ḥurma sawto w i kalayḏa, hani gəmsalməttene, amane b qḏolux."
153. Omər: "ʕAl riši w ʕal ʕayni!" Mbele i dəsmalayḏe w ar remune.
154. Annaqla gdəʕrina naqla ḥreto me Laḥdo, gdoṯina ʕam u karwan.
155. U karwan ze aṯi — i amane ʕawwəl mqadašto wa: nošo lo towarwayla, nošo lo oxewayla, nošo lo ḥoyarwa, mən yo i amane.
156. U ṭeiro, d maṣərwayla u morayḏa, hawxa fayšowa, misalmowa lu moro ḥreno, d kətyo mšadarto ele. —
157. Qoyəm oṯe riše du karwan, aṯi li walaye du Fil, mšayele: "Ayko yo i ḥurma i armalto, i emo d Laḥdo u Damixo?"
158. Hiye mərwaylele əšme, hawxa kəmmile.
159. Kəmmila i emo d Laḥdo u Damixo.
160. Aṯi ḥa zʕuro w mədle l iḏe omər: "Kala harke!"
161. Azzeyo, məllela omər: "Yade, ko yo i kalayḏax?" Əmmo: "Kala, yabo!"
162. Omər: "Barṯi, hani mšadrile Laḥdo, amane b qḏoli msalamnanne la trayxu b iḏayxu.
163. Huleline w kosoyəm qawetiyat ġalabe w ġalabe hiye ṭowo yo w hno yo bu šuġlayḏe.
164. Ġalabe korḥəmle u šuġlo komər: "U ʕumrawo, d maqḏ̣eli hawxa bi kasuliyayo, azze kule, azzeyo bam maye."
165. W uʕdo kšoġəl, ksoyəm w gdamṭe."
166. Komər: "Be tfaq aḥna gfayšinalan šato w fəlge tre əšne w gdəʕrina."
167. Haṯe, i aṯto, d əmmina, mədla lar remunani w maḥtila.
168. Koḥayro, mə remune? Remune lanne, xd are remune da ṭyore, dab bəstone.
169. Qayəm bəṯr, me d azze u zlam, twəlla ḥa mənne, kəbʕo turo ḥa mənne, gave koḥayro, mə ḥayro?
170. Laš šubḥe d aloho! Ga u remunano məḥləf aḥ ḥappoṯe, d kətne b gawe dar remune, di ʕade d kəxlənne an noše, kulle kale malyo dərayat, ba mə dərayat?
171. Kul ḥabṯo mənne, u isan laybe ḥoyər aʕla, həngi komabarqo, mačalṣo.
172. Ḥəlla bi ḥmoṯo, əmmo: "Yade!" Əmmo: "Mən yo?" Əmmo: "Aloho hule. I naqla d obe aloho, lo mšaylat!" (makliye əšmo!)
173. Omər aṯyo qrela li ḥmoṯo, əmmo: "Yade! Alo hulelan. Aḥna uʕdo hawina zangintər me babi."
174. Əmmo: "Ya barṯi, aydarbo?" Əmmo: "Tax, ḥzay! U mede d aloho, i naqla d aloho kobəʕ obe, lo kəmšayəl."
175. Aṯyo i sawto, koḥayro, mə ḥayro? ʕAyna samən, həngi layba ḥayro bak kefanək, həngi komabarqi.
176. Qayimo i kačke, i barṯo du malko, mbela tloṯo ḥappoṯe mənne gab u sayomo du dahwo.
177. Azza, maḥwelalene, məllale əmmo: "Hani mə koṭowən gabux?"
178. Ḥəlle aʕlayye, ḥəlle, ḥəlle hawxa w koḏaʕla, i barṯo du malko yo.
179. Omər: "Ya barṯo, mə d omannax? I dukanayḏi kula laybi zowanno ḥḏo mənne! Hani ġalabe yaqure ne."
180. Əmmo: "Aydarbo ksaymina?" Omər: "Gud əbʕat, amane maḥtatte gabi. Ono gmobannanne li walaye d Buġdəd, kit tagore rabe tamo, gəmzabannanne tamo, gdamṭenax ak kallawaṯṯe."
181. Əmmo: "Ġalabe ṭowo yo. Hani a tloṯo ḥappoṯani, mbalene w amane, be ma u darbayḏux, mə koṭowe, gməblət, tolət u darbayḏux w ktolət i taʕbayḏux w a ḥrene gdobətline."
182. Qayəm u zlam, u sayomo du dahwo, tlele a tloṯo ḥappotanək w azzeyo l Buġdəd.
183. Mzabnile b kallawat ġalabe, nošo lo koḏəʕ, məqqa kmo alfaye dinore dahwo hiwile, maṭaʕnile ʕal baġlo w aṯi, daʕər.
184. Hulelane li kačke omər: "Barṯi, hani ḥaq da tloṯo kefayḏax!"
185. Aṯyo i kačke, zbəṭlala bayto bari me kul mede, bəṯr amṭela dayoqe dak kefe, šqila falqo d arʕo larwal mi walaye, bu gabo ḥreno, d kətyo u quṣro du babayḏa, w ab banoye, am maʕamrone w dyoqo d kefe w syomo d kalšo.
186. Zbəṭla sayome du kalšo, d əzzehən lu ṭuro, d saymi kalšo w amṭi, maʕmarre, səmla quṣro rab me du babo w aṣpah me du babo.
187. Fayišo šato w fəlge, tre əšne, hul d matəmla u quṣrayḏa.
188. W frəsla maǧ ǧulani, mab barani du ʕaǧam.
189. Mu mede, d kətyo yaquro w ṣpahi, maḥatla ebe bu quṣro.
190. Annaqla kokəlyo yawmo b yawmo, d doʕər u gawro ʕam u karwan. Koyətwo bu šaboko du quṣro, koḥayro bu darbo.
191. Naqla yawmo ḥzela, u karwan mbayən, aṯi.
192. Qrela l tre ma greʕayḏa, tre greʕune ne, greʕe gaba, məllalalle əmmo: "Zoxu li qamayto du karwan!" W ha madilalalle ʕal u gawrayḏa, əmmo: "Hawxa yo. D kətyo bəṯre flan baġalṯo, koqoləʕ eba, komaləz, hawo yo!"
193. Hulalalle badle d ǧule naḏ̣əfto, əmmo: "Mballe lu ḥəmmam, mḥameməlle, ḥufile ṭowo w mnaḏ̣efəlle w ḥlaqəlle, malwešle aǧ ǧulani w amṭewəlle larke!" Əmmi: "ʕAl ʕaynan w rišan!"
194. A greʕayḏa ġalabe fṣiḥoye ne mine, lo koṭəryo lebe d nošo. Kallawat koballe, xəd kəbʕi, nošo xtoṯa lo kosoyəm la greʕayḏa ṭawwuṯo.
195. Azzehən, lə gmərxina i štaġaliye. Azzehən li qamayto du karwan, maṭən lu zʕuro, mərralle əmmi: "Hat Laḥdo u Damixo hət, kəmmilux?" Omər: "E, ono no." Əmmi: "Kəbʕinalux."
196. "Mə kəbʕutu ebi, yabo? Ono hani tre əšne w fəlge azzino, kobaʕno əzzi ḥozeno i aṯtayḏi w emi, azzi d ḥozeno, be ma hno, zəbṭinalan bayto, bas yo fayšina bu ṭanurawo.
197. Koṯən an noše, hul d koduqi kmo dawqe d laḥmo, haka nafəl gazguzo mede, mḥalqiliyo, xd u kalbo, d oxanne.
198. Haw komaqbanno ono u medano. Gəzzi, d zobaṭni bayto!"
199. Əmmi: "Tux aʕman uʕdo. Noše səmme qawetiyat aʕlan, d məblinalux uʕdo w bəṯr u mede, d əbʕat, səm!"
200. Azze aʕmayye, mballe lu ḥəmmam, maʕbarre, ḥəffe, mnaḏ̣affe, ḥləqqe w hiye greʕuno ṣpahi yo, malwašše aǧ ǧulani w čik ḥa bu gabano w ḥa pano diḏe w aṯən duġri doġru lu quṣro, maʕbarre.
201. Koʕobər, koḥoyər bu quṣrano, u quṣrano, i naqla d azzeyo, latwa bi walaye.
202. U quṣro du malko bu gabo ḥreno di walaye yo.
203. Koḥozele, hano quṣro ḥaṯo yo.
204. W aǧ ǧule, d kətne ebe, u mede, d kətyo ebe friso, heš ʕayno lo ḥzalla.
205. Həngi medone yaqure w ṣpahi ne.
206. Saləq b riše du darġo, ḥzele, kala i aṯto kliṯo!
207. Aṯyo li qamaytayḏe, nšəqla.
208. Omər: "Mən yo u medano mən, məs səmlax?
209. D l əzze səmlax mede, noše bəṯr mini, zbəṭlalax gawro mede, d hulelax u kallano, d səmlax u quṣrano?"
210. Əmmo: "ʕBar uʕdo! Lo məǧġolət ġalabe, ʕbar lawġul, ono gdəmmallux, mən hawi."
211. ʕAbər, ʕabər, koḥoyər bu gabano pano, xd u daywono, koḥoyər. Mən ḥoze? U mede, d koḥozele, koḥoze, kul, d koḥoze mede, koḥozele ṭaw, me d ḥzele ʕawwəl.
212. Qrela li emo, aṯyo, nšəqla w nšəqle iḏe di emo, yatiwi.
213. Omər: "Amalli! Mən hawi?" Əmmo: "Ar remune, d mšadrilux!"
214. Omər: "Alo, uʕdo aṯən l boli? Maṭən?"
215. Əmmo: "Hani ne. Ar remune, d mšadrilux, kulle dərayat gawayye." Əmmo: "Məqqa ne? Hani heš ʕaṣro ḥappoṯe mənne heš lə mzaballi.
216. Heš a ḥrene kulle kalənne bu bayto, kul ḥḏo mənne koṭuyo walaye, xəd kətyo."
217. Omər: "Naxa hawx košoġanno?" Əmmo: "Bas! Bas yo, šuġlo haw fayəšlux w lo mede.
219. Lə ksaymət, annaqla žnuka gyətwət w emux gdəṯyo muklolux, gdoṯən a greʕe ste, ḥa gloʕəs u muklo w ḥa gqoṭaʕle w ḥa gmaḥət b femux w a ḥrene gdamṭəllux maye w u mede, d əbʕət, gtowe taḥte iḏux.
219. Žnuka yatu u Lahdayḏan annaqla. Haw konofəq me lawġul, basəmle naqla ḥreto i itawto d ʕawwəl w maḥwoṯe haw fayəš ze.
220. Annaqla fayišo i barṯo du malko, d əmminala, i aṯto d Laḥdo. Fayišo kfətḥo i ṣəfrayḏa kul yawmo may yawme d alo, kosaymo bšolo w laḥmo w maḥto mərxo i ṣəfraṯe qm u tarʕo du quṣro.
221. Lu šapoʕo, lu azolo, lu aṯoyo koxəl, šote, qoyəm w əzzeyo b darbe.
222. Fayišo ʕal u ḥalano tre tloṯo yarḥe. U xabro bi walaye karəx, maṭi lu malko.
223. Šaməʕ u malko: kit quṣro, noše lo kəḏʕənne, man ne.
224. Annaqla hiya haw komibayno ʕal noše w hiye ste lə gnofəq. I sawto ze hayo ste sawto yo, kofayšo daməxto baǧ ǧulayḏa w a greʕe košəġli.
225. Maḥatla greʕe ġalabe, košəġli, kombašli u muklano w saymi u laḥmo w obən lan noše. Lə kṭəryo nošo kafino abadan bi walaye.
226. U malko məlle lu waziro omər: "Ya u wazirayḏi, kobaʕno, d əzzux, ḥozətte, be ma man ne an nošani, mə quṣro yo hano? Man ne am morayḏe? M ayko aṯən? Mi walayayḏan ne, mi walaye ḥreto ne? Nuxroye ne? D əḏʕina, man ne, d əzzan ḥozinanne, dorina šlomo aʕlayye!"
227. Qoyəm u waziro, kṭoʕən ruḥe w əzzeyo, azze, ḥzele, kale u muklano maḥto w af faqirani koṯən, koyətwi.
228. Faqire w lo faqire. Šaġole kəzzehən lu šuġlaṯṯe w koṯən ʕaṣriye, maḥəšmi gabayye w kəzzehən. Fəlge d yawmo w ṣafro hawxa.
229. Mšayele omər: "Man yo more du quṣrano?"
230. Annaqla hiya koḥayro: kəḏʕo aw wazire du babo kulle. Kəḏʕo ar rabe di walaye.
231. Ḥzela, u waziro aṯi. I naqla d aṯi u waziro, azza, məlla l Laḥdo əmmo: "Ḥur! U zlamano, d aṯi, hano u waziro yo.
232. Izux, amalle: "Yawme d ḥušabo hat w u malko w ar riše di walaye kulle d oṯən, mʕazme ne gaban ʕal i ʕrayto.
233. W hiye w hiye aṯi, d oḏəʕ, be ma, d man yo u quṣrano w man ne more du quṣro. 
234. Šaməʕ u malko, mə kosaymina? Mšadalle u wazirayḏe."
235. Qayəm Laḥdo, azze li qamaytayḏe, drele šlomo aʕle, mosaqle lalʕal, motawle. Ba u waziro koḥoyər bu gabano w pano. Koḥoyər, u mede, d kit bu quṣro, layt bu quṣro du malko.
236. Yatule əšmo, məllele Laḥdo omər: "Ya u wazirayḏi, koroḥamno, gud u malko yaʕni noḥət w oṯe gaban yawme d ḥušabo, hiye w ar riše di walaye kulle aʕme, aw wazirayḏe, w u ḥakəm w ar riše di walaye kulle, d oṯən, mʕazme hatu gaban, d oṯutu."
237. Omər: "Eh, ʕal ʕayni w riši d omanno lu malko. Yawme d ḥušabo gdoṯina."
238. Qayəm u waziro, azzeyo, bəṯr me d yatule əšmo. Azze gab u malko, məllele omər: "Ya u malkayḏi, mə maḥkenux? An nošani, ono lo koḏaʕno, mən ne. Ono he lə ḥzalli w lo koḏaʕnanne, man ne.
239. Aṯi ḥa greʕuno lawišo ǧule, ǧule dam malke lawišo yo w motawleli gabe, məlleli: "U malko, ar riše di walaye kulle yawme d ḥušabo gdoṯutu. Fəlge d yawmo gaban mʕazme hatu ʕal ʕrayto."
240. Omər u malko məlle omər: "Ah, haw xabro lani, lar riše, laḥ ḥawronux, lar rabe kulle, yawme d ḥušabo gəzzano gab an nošani, ḥozina, mən ne, man ne, mən noše ne, m ayko aṯən, m ayko l aṯən. M ayko ak kallawani aʕmayye haqqa komṣarfi w saymi, ktolən w maḥti. Ono u medano, d kosaymile, ono laybi soyamne."
241. Lə gmərxina i štaġaliye, yawme d ḥušabo meqəm me fəlge d yawmo, lawyo i saʕaye ḥḏaḥṣar, ṭʕənle ruḥe u malko w ʕam ar riše daw wazirayḏe w aw wazire w riše di walaye kulle w aṯən, səmme qəṣd du quṣro.
242. Aṯən, naḥət bi qamaytaṯṯe Laḥdo, nšəqle iḏe du malko w mosaqle lu quṣro.
243. Koḥoyər u malko, mə koḥoyər? Koḥoyər u mede, d kit gab an nošani, bu quṣrayḏe layt.
244. Yatu, hawi fəlge d yawmo, grəšše i ṣufra, grəšše u muklo.
245. Koḥoyər u malko, mə ḥoyər? U təmam das sefoqe, d koṯe appe u muklo, sime ne mu dahwo. At tarwoḏe sime ne mu dahwo, ač čaqanat dam maye sime ne mu dahwo. Kul mede, d koməgrəš ʕal i ṣufra, simo yo mu dahwo.
246. Hano ḥəlle: u malko komər: "Hano mə ʕəǧbo yo! Hano lo šulṭone w lo dawlawat lappe qaymi bu medano. M ayko yo ak kallawani w m ayko u hnano kule?"
247. Yatiwi, xəlle, maʕralle, sawiʕi. Qayəm u malko, d əzzeyo mašəġ iḏe. Qayəm Laḥdo ze aʕme, azzehən lu gabo du tešiġo dann iḏoṯe, zbəṭle i šarbo dam maye, u malko zbəṭle i šarbo dam maye w kobəʕ maḥət maye ʕal iḏe d Laḥdo.
248. I naqla d zbəṭle i šarbo, bari me d boyəz am maye ʕal iḏe d Laḥdo, i barṯo moraxla iḏa l kaṯpe, əmmo: "Yabo lo!"
249. Ḥəlle: "Man?" Əmmo: "Ono i barṯayḏux no."
250. Omər: "Hat i barṯayḏi i naʕəmto hat?" Əmmo: "E yabo! Ono yabo lo məllilux? Bas lo ṭreli d maḥtət maye."
251. Nšəqqe ḥḏoḏe hiye w i barṯo. Omər: "Barṯi, amalli, mən hawi, aydarbo hawi?
252. Laḥdo u Damixo, d əmmiwaynale bi walaye, i emo əzzawa šəġlowa me ṣafro hul ʕaṣriye gab an noše.
253. Hul d əṯyowa, amṭowa ḥaq d tre dawqe d laḥmo.
254. Dawqo əxlowayle hiya, w dawqo saymowayle fake, maḥtowayle b feme!"
255. Əmmo: "Yabo, mašəġ iḏux uʕdo w taw ono gmaḥkallux. I masale aydarbo hawyo."
256. Aṯi, mašəġle iḏe, aṯən, yatiwi, ǧġilale, be ma mə səmla mi qamayto w hul li saʕaye, d kətne hənne eba.
257. Əmmo: "Annaqla mə kəmmət?" Omər: "Barṯi, ono annaqla gdomannax: u ḥaq aʕmax yo. I ḥurma yo, d kosaymo u bayto. Latyo u gawro, d kosoyəm u bayto.
258. Kale u mede, d səmlax hat, he hano kobe u ḥaq b iḏax. Kul mede, d məllax, hawi šrolo."

======
Ritter: 078. Sl_Mi Die Beiden Brueder.txt
001. Əmmi: kətwa w latwa, ṭaw maḥ ḥoḏ̣ure latwa (Zuhoerer: latwa).
002. Kətwa tre aḥunone. Ḥa mənne, əšme ʕAli w ḥa ʕAmar.
003. A tre aḥunonai greʕune wayne, faroše, rawoxe d səsye. W xtaṯṯe bi ele, d kətwayne eba, latwa.
004. W hənne ar rabe di ele wayne kula.
005. U yawmo kule a tre aḥunonani nəfqiwa lu ṣaydo.
006. Me ṣafro hul ʕaṣriye ṣaydiwa ʕeze ṭure, ṣaydiwa ṭayre, arnuwe, u mede, d oṯewa b darbayye, ṣaydiwayle w ʕaṣriye oṯənwa lu bayto.
007. ʕAli u rabo, gawiro wa. U naʕimo latwa gawiro.
008. Fayiši bu ḥalano tre, tloṯo əšne w hənne kəzzehən lu nečir w koṯən. W ġalabe korəḥmi ḥḏoḏe a tre aḥunonani.
009. Koṯən lu bayto ʕaṣriye, an nošani dəṯṯe kolətmi aʕlayye, kosaymənne i qaḥwaṯe, kofayši hul i saʕa ʕaṣro ḥḏaḥṣar dəmxi. Deri yawmo ṣafro kəzzehən lu ṣaydaṯṯe.
010. Yawmo ṣafro qayimi, nafiqi d nəfqi lu ṣaydo, ʕAmar u naʕimo mašəkle b kewo d rišo, məlle lu aḥuno omər: "Walla aḥuno adyawma kombayən ono, riši kal kokoyu. Laybi oṯeno aʕmux. Gdoʕanno, maḥətno riši, domaxno."
011. Omər: "Ya aḥuno, ma xulo ma komallux: itux aʕmi!
012. Ġamo layt, izux! Dʕar, dmax bu bayto! Ḥozeno hul ʕaṣriye, d oṯeno ono w ramḥəl betfaq gəzzan ʕam ḥḏoḏe!"
013. Daʕər ʕAmar. Daʕər maḥatle riše, kobəʕ doməx.
014. I aṯto du aḥuno ste ġalabe ṣpahi wa. W me zawno maḥatwayla ʕayna aʕle, ʕal u aḥuno du gawrayḏa.
015. Aṯyo ḥeḏore: "ʕAmar, mə kibux? Taw, qum, yətwina, gəḥkina, məfṣoḥina, əxlina, šotina!"
016. Kḥoze hano: haṯe, kətla u fəkrayḏa fəkər ḥariwo yo.
017. "Ya ḥurma", — komalla, — "ṭray mini! Riši kokoyu, lo qadənno əzzino ʕam aḥuni lu ṣaydo, daʕənno, lazəm məṯnəḥno. Ṭray mini, ṭro məṯnəḥno!"
018. Kəmmole: "Ba ono mu yawmo, d gawirono aḥunux, kokəlyono l yawmo xtano w qay kṭəryallux məṯnoḥət?" — "Mə kəbʕat mini?"
019. Kəmmo: "Kəbʕono, ono rḥəmlilux zəd me aḥunux. Ono yawmo, d mbeli aḥunux, lo mbeli aḥunux, d lowewa xaṭər d ʕaynux hat!"
020. Məllela omər: "Ya ḥurma! Aḥna gaban, aǧ ǧəddonayḏan lo kosaymi hawxa mede, aḥuno lə gmobəl i aṯto du aḥuno, law u aḥunayḏe moyəṯ.
021. Lanna aḥna, xəd noše ḥrene. Haka u aḥuno mayəṯ, gmobela, mobəl i aṯto du aḥuno. Aḥna, d aḥuni moyəṯ, lo komobannax. E, aydarbo aḥuni saġ w ʕayne ftiḥe w oṯeno ono, maxənno aḥuni!"
022. Har d səmla, lo səmla, d hne aʕma, d məǧġəl aʕma, obela ruqto ḥliṯo, layt.
023. Ḥəngi qḥiro, azzayo l bayn aǧ ǧulayḏa, qṭəʕla aǧ ǧulayḏa w damixo taḥt u lḥef w u došakayḏa, fayišo hul ʕaṣriye.
024. ʕAṣriye aṯi ʕAli, aṯi, ḥzele, u aḥuno kale mžido hawxa: "Mə kibux, aḥuno, aydarbo hət?" Omər: "Ṭowo no, laybe mede. Nayəḥli, ṯnəḥno adyawma."
025. Yatiwi ʕam ḥḏoḏe, ǧġili: "Mə zbəṭlux mu ṣaydo, səmlux adyawma?"
026. Omər: "Walla adyawma kətwa kmo ʕeze ṭure, msəkli tre tloṯo arnuwe, amṭalli w aṯino, ramḥəl betfaq", — omər, — "gəzzux d oṯət aʕmu?" Omər: "Eh! Bu ḥaylo d aloho!"
027. Fayiši, yatiwənne əšmo w azze kul ḥa b dukṯe, d doməx.
028. ʕAbər, ʕabər Ali gab i aṯto, koḥoze, mə ḥozeno hoh! I aṯto kala daməxto, ay ay diḏia, koqəlbo lu gabano, tərṣo lu gabo ḥreno.
029. "Mə kibax, ya ḥurma?" Əmmo: "Mə kibi? Ono, ono mbeli tre ani mbeli ḥa gawro?"
030. I naqla d šaməʕ u xabrano — gabayye u medano ġalabe koṣoʕəb aʕlayye, d šəmʕi hawxa mede ʕal an nišaṯṯe.
031. "Mə kit?". Omər: "Xer yo?" Əmmo: "Layt mede, adyawma aḥunux aṯi me ṣafro w hul l uʕdo w hiye komoḥeli w komalli, koṭoləb mini šuġlo ḥaram.
032. W ono lo raḏ̣yono aʕme, maməṯleli bam maḥwoṯe, kalux koḥozət, i lašayḏi kula kala twərto."
033. Omər: "Aḥuni səmle u medano?" Əmmo: "Eh! Aḥunux qay aḥunux, isan yo? Hano ḥaywan yo, latyo isan, lo qayəm bayne noše."
034. Maḥatle riše, u lalyawo lo daməx, ʕayne lo ṭimi. Šamṯo l azze l ʕayne hul ṣafro w hiye komfakər.
035. Aḥuno tane kətle. W u medano ze mede ġalabe ʕaṣyo aʕlayye, ṣaʕbo yo aʕlayye ġalabe, d šəmʕi hawxa mede ʕal i ġiraṯṯe.
036. Məllale əmmo: "Gud ʕaṣriye oṯət hat w hiye, iḏaʕ: ruḥux lo ono i aṯtayḏux w lo hat u gawrayḏi.
037. Lazəm d saymətle mede, qəṭlətle!"
038. Omər: "Ya ḥurma! Ḥozeno, be ma aydarbo gsamno, aloho mʕawalli. Be ma aydarbo ksamno adyawma."
039. Rawəx ʕal u səsyayḏe, hiye w u aḥuno nafiqi, mhalaxxe.
040. U aḥuno ʕAmar koḥoze, u aḥunayḏe qḥiroyo, bayne ʕayne našifo, aw wariḏe d qḏole qayimi, koḥoyər aʕle, qḥiroyo yo mede ʕuǧbo, lo kogoḥək w lə kməǧġəl w lo komər mede.
041. Aḏəʕ, i aṯto məllale u mede, d hawi bayne ele w ela u yawmo d bari d meqəm.
042. Hiye ste, ʕAmar, fayəš mhaləx bi qamuṯo du aḥuno. Omər: "Haka kətle mede aḥuni, koməftakər mede bu qaṭlayḏi.
043. Daqana d gorəš u sayfayḏe ani i rumḥayḏe, moḥela b ḥaṣi, qoṭeli, da d lo, lo məhne ġalabe, lo bi foṯo, oṯeli balki bi foṯo minakəf.
044. W i naqla d ḥanno aʕle, məǧġənno aʕme mede, minakəf, ṭro u mede, d obəʕ soyəm, qoṭeli, da d məṯnəḥ hiye ste w ono ste, haw kobaʕno, d fašno hawxa bu ḥalano. Aḥuno yo."
045. Komər fayiši me ṣafro w hul bəṯr me fəlge d yawmo w hənne komhalxi w korəhṭi bas səsyaṯṯe, lo zbəṭṭe ṣaydo w lo ḥa maʕlele iḏe ʕal u ḥreno.
046. Hawi bəṯr me fəlge d yawmo, baṭili ġalabe, as səsyaṯṯe baṭili, maṭən l ʕayno d maye, naḥiti.
047. ʕAli məlle lu aḥuno omər: "Ya aḥuno, yətwina harke, məṯnoḥinalan əšmo. Maština as səsyayḏan, ṭro roʕənne əšmo, əxlənne fako.
048. W aḥna d əxlinalan fako, šotinalan paške d maye, mašiġina iḏan w foṯan, məṯnoḥina əšmo w balki zəbṭinalan mede, hul l uʕdo lo zbəṭlan mede adyawma, be ma mə hawi aʕlan, lo zbəṭlan mede."
049. ʕAmar naḥət w hiye ste, u aḥuno rabo, naḥət, marfalle as səsyaṯṯe bu margo, koroʕən, yatiwi hənne, ftəḥḥe u muklaṯṯe, kəxle, štannaanne əšmo d maye.
050. ʕAmar omər: "Walla me ṣafro komətfakər hiye b fəkər, b ruḥe yaʕni." Komər komər: "Aḥuni me ṣafro, iḏe lo karixo, d qoṭeli me laxalf. Uʕdo gmaḥatno riši domaxno, samno ruḥi damixo.
051. Haka kobəʕ aḥuni soyəm mede, da towe qume darbo, d soyəm u mede, d obəʕ, da d lo məhnene ono."
052. Maḥatle riše omər: "Ya aḥuno, gdomaxni əšmo, kali baṭilo əšmo." Omər: "Dmax!"
053. Grəšle i ʕabayayḏe ʕəl me qarʕe, maḥatle riše, daməx.
054. U aḥuno ʕAli, ḥəlle hawxa, məlle li aṯto omər, lə gdoʕər hiye w hiye, w annaqla aydarbo ksoyəm?
055. Iḏe lə kkərxo, qoṭəl u aḥuno ze. Qayəm grəšle u sayfayḏe w aṯi laf u aḥuno, maʕlele qeməste w qṭəʕle šakwoṯe bu sayfo.
056. Mḥalqile l gabo w rawəx ʕal u səsyayḏe w xayifo tlele.
057. Daʕər mine, da d lo šoməʕ qole w lo ḥozele w lo məhnele hiye, koməhne bu gurḥayḏe.
058. ʕAmar qayəm, hawi šiyar ʕal u kewo, qayəm, maqəṯlele əšmo d nuro, maḥatle əšmo d qaršo, mšaḥalle qarʕe du sayfo, moqaḏle dukṯe du gurḥo, kwele, qṭiʕ u admo w qayəm zbəṭle u səsyayḏe b iḏe w mhalaxle.
059. Mhaxale lo bəṯr u aḥuno bu gabo ḥreno, mhalaxle larwal, d əzzeyo nofəq mi walaye, d əzze l dukṯo ḥreto. Ḥozele dukṯo, yotu eba. Aḏəʕ, haw kətle itowo ʕam u aḥuno, ʕam i aṯto du aḥuno.
060. Lo mərxina i štaġaliye. Kəmmi, mhalaxle tre yawme w tre lalye, hul d maṭi l ele d ʕarab rabṯo.
061. Maṭi li elaṯe, ʕabər. I čadəre du rišo du šex daʕ ʕarab iḏəʕto yo.
062. Kowe aʕla hno d semo b qarʕa, gulloke d semo, goke d semo kəmmila, komaḥtila b qarʕe di čadəre aw kəmmile xaymo.
063. Komiḏoʕo me ruḥqo w ʕelayto ʕəl me d kulle yo kuyo.
064. Kəḏʕi, u bayto du šex yo hano. Aḏ̣ ḏ̣ayfe koṯən lu bayto du šex.
065. Qayəm hiye, ʕAmar, ḥəlle, ḥzele, ḥzele u hno, aṯi, səmle qəṣd du šexayḏe, ʕabər.
066. Qayəm, aṯi, ʕabər. I ʕade daḏ̣ ḏ̣ayfe, kofayši tloṯo yamwe. Nošo lo komšayele mede.
067. U yawmo da tloṯo u šex qrelele lu greʕunano. Omər: "Abri, hani tloṯo yawme harke hət. Mə kəbʕət? Kəbʕət mede?"
068. Omər: "Ya u šexayḏi, ono zlam nuxroyo no w aṯino, səmli qəṣd diḏux tarke. Kobaʕno foyašno gabux. Mašəġlətli mede, howeno greʕo harke gabux."
069. Omər: "Abro, mən šuġlo kibux saymət?" Omər: "Alo, hama d maḥtətli ruʕyo ʕal as səsye, ktoweno says das səsye." Omər: "Ġalabe ṭowo." Maḥatle says bayn as səsye.
070. Kobe bole ʕal as səsye, komnaḏ̣affe, maḥatte muklo, maye.
071. Fayəš annaqla ʕal u hnano, fayəš kmo yarḥe.
072. Yawmo ṣafro qayəm, ḥəlle bayn as səsye, kal kit moharṯo naʕəmto, kala bayn as səsye nuxrayto. Ḥəlle, i moharṯaṯe m ayko aṯyo? Lo koḏəʕ.
073. Kal komdadšalle as səsye, mlawtalle, kula kawyo ṭino w hno mlawto.
074. Aṯi, amṭole ʕal gabo, mnaḏ̣fole, mašiġole, maḥatlela muklo.
075. Koḥoyər aʕla, i moharṯate, koḥoyər, ma kḥel ṭowe ṭowo yo.
076. Komibayən, kəḏʕənne hənne, i naqla d koḥozən as səsye kḥel.
077. Komər: "Šubḥo l aloho haṯe i moharṯaṯe, tuyo rabṯo, lə gṭəryo əšmo l səsyo bi arʕo."
078. I moharṯo, kəmmi, baš šubḥe d aloho komadaʕro aʕle, kəmmole: "Ono aṯyono larke gabux.
079. Kəbʕono obət bolux aʕli w hat, u mede, d howe aʕlux, ono gmaxalṣallux, b aydarbo towe."
080. I naqla d košoməʕ, i səsto koməǧġolo aʕme, koməfṣəḥ ġalabe, koṯe d midaywən mi fṣiḥuṯayḏe.
081. Komaḥət ʕayno ʕal i moharṯaṯe w i ʕayno ḥreno komaḥatla ʕal as səsye kulle. Fayəš obe bole aʕla, muklo basimo obelayo, komašəġla, ḥoyafla, ṭorela, xud i bəlbəzeke naḏ̣əfto, bayn as səsye kulle. W lə kṭore noše ḥozela.
082. Lo komofaqla l larwal, kozoyəʕ, d u šex ḥozela, d omalle: "M ayko yo haṯe?" W lo koḏəʕ, mə d omər, m ayko aṯyo.
083. Komər yawmo aṯi ǧarde d ʕarab, aṯi ʕal u ṭarš w ʕal u talan, mḥalle ʕal u talan di elaṯṯe, mḥalle aʕla, mballe u talanaṯṯe.
084. Nafiqənne u šexayḏe w af farošayḏe, a zlamayḏe kulle. Nafiqi, rawixi ʕal as səsyaṯṯe w azzehən.
085. A ḥrene, d aṯən, zəd mənne. W qwe mənne ne, koqədri aʕlayye, mballe u talanaṯṯe kule.
086. Koḥoyər hiye, nafəq larwal, koḥoyər, koṯe qṭiloye, koṯe ǧriḥoye, koṯən li hno.
087. Aḏəʕ: twiri an nošayḏe.
088. Qoyəm, gorəš i səstaṯe hawxa me bəṯr ab bote va, i moharṯayḏe. Gmaḥət aʕla, ʕal ḥaṣa, i hno, sargo, w kḥoyaṣla ṭowo w kṭoʕən rumḥo w sayfo.
089. W hiye ġalabe qawyo yo w koḏəʕ u rwoxo das səsye, i darbo, maʕ ʕagid ṭowe yo.
090. Gəmhaləx, gəzzeyo, qoṭəʕ u darbo ʕal an noše, d aṯən, mballe u talan di qabilayḏe, gmičək bi qamaytaṯṯe.
091. Hanək mballe u talan, maxlaṣṣe. Koḥayri, koḥozən, kit zlam bi qamaytaṯṯe kalyo.
092. U šexaṯṯe koḥoyər ʕal u zlamano, komər laḥ ḥawronayḏe komər: "Zoxu, ḥzawu, u zlamano mə kobəʕ, u mede, d obəʕ, hawulle!"
093. Ḥəlle ʕal u rwoxayḏe, ʕal u šəklayḏe, ḥzele, u zlamano latyo xəd an noše, ġalabe lebe zayəʕ mine. Omər: "Hano ksamlan tašqala adyawma."
094. Azzehən tre əmmi: "Ya ya zlam! U šexayḏan komallan komər: "Mə kəbʕət? U mede, d əbʕət, gdobinalux, sahmux mu talanano, w mayal me darban!"
095. Məllelalle omər: "Zoxu, ameru lu šex! Ono zlam ḏ̣ayfo no gab an nošani, d mbalxu u talanaṯṯe. Kobaʕno mənxu, d madaʕrutu u talanano, w zoxu b darbayxu. Da d ono w hatu lo qayṯina b ḥḏoḏe."
096. Hani ḥərre hawxa, aṯən, mərre lu šex: "U zlam hawxa komər."
097. Ḥəlle ban nošayḏe, bar rabe, d kətne aʕme, omər: "Ono, gud saymutu b diḏi... u zlamano, gud lowewa məhno ʕal ruḥe, mhaymno b ruḥe, lo komičəkwa bi qamaytayḏan kulan w ṭolabwa minan u medano.
098. Ono, gud saymutu b diḏi, gdobinaleyo w gdəʕrina w lo kəmqatlina aʕme."
099. Gaḥiki ʕal u šex an nošayḏe. Kit greʕune ġalabe baynaṯṯe, koḥozən ruḥayye, əmmi: "Hiye ḥa yo, aḥna kiban tre mo, tloṯo mo.
100. W maxlaṣlan u talan w maṭina. W obinaleyo hawxa, fako qayiro obinaleyo? E, haṯe lawyo! An noše mə gdəmmilan? Gdəmmi: tloṯo mo gawre koḥəšwi ruḥayye bayn i barriyaṯe, nošo laybe kole bi qamaytaṯṯe, huwwe u talan l ḥa zlam b tane? Haṯe ktyo elan mede noquṣo!"
101. Omər: "Ono kali komannanxu", — u šexaṯṯe, — "kali komannanxu, u zlamano, gud lowewa mhaymno b ruḥe, lo kolewa i klaytaṯe.
102. Zoxu, amerle: "Gdobinalux ruʕe du talan."
103. Azzehən tre, mərralle əmmi: "Ruʕo gdobinalux, komallux u šexayḏan."
104. Omər: "Ono məllilalxu: gamlo ḥḏo lo kowe d foyəš mine. Xəd kətyo, kobəʕ doʕər. Lo w lo, noḥtutəlli li qale, qṭaləlli w bəṯr mašpeʕəlle!"
105. Aṯən, mərre lu šex əmmi: "Ala, u zlam lo koroḏ̣e. D l obinale kule u talan, komər: "Gamlo ḥḏo lo kowe məblutu!""
106. Omər: "Annaqla lebayxu yo." U šex: "U mede, d əbʕutu, sumu!"
107. Qayimi, naḥiti. Tloṯo arbʕo greʕune koḥozən ruḥayye m bayn aʕ ʕarab, naḥiti əmmi: "Aḥna gəzzano qəṭlinale w šəpʕina."
108. Azzehən əmmi: "Haw bolux me ruḥux! Aṯinalux."
109. Fatili ḥeḏore, hiye mašḥalle qarʕe di səsto, b ḥḏo barme ḥḏo qṭile aḥ ḥamšo.
110. U šex koḥoyər, komər laḥ ḥawrone komər: "Lo məllilalxu? Ḥuru, be ma mə səmle appe aḥ ḥamšo b ruʕe d daqiqa! Lo ṭrele, lo ṭrele ḥa mənne lobəṭ b dukṯe!"
111. Lo komərxina i štaġaliye. Kəmmi, naḥitile ʕaṣro ḥrene, hanək ste azzehən bu darbo daḥ ḥamšo, qayimi, bi ḥarayto hǧəmme aʕle kulle.
112. Hǧəmme aʕle, čik baynaṯṯe komər: "Alo hule li emo tawo, d l aṯi, d l aṯiwa lu talanano.
113. Čik baynaṯṯe, xəd u dewo, d mičək bayn aʕ ʕeze. Kqoṭəl ḥa harke w tloṯo tamo, arbʕo bu gabo ḥreno.
114. Fayəš kmo mənne, rawixi ʕal as səsyaṯṯe, əmmi: "Hano malaxo mi šmayo yo, moruḏo yo, man minan kqodər aʕle?" ʕAriqi.
115. Malḥaqle lu šex, zbəṭle. Omər: "Abro! Lo saymətli mede! Ono mi naqla d ḥzelilux, l abəʕno mqatanno aʕmux. W məlli lan nošayḏi, lo mqatli aʕmux!"
116. Omər: "Ono ste lə ksamno mede. Bas kobaʕno u marwodano, d b aḏnux."
117. Mḥalaqle u sayfo lu marwodo, d b aḏne du šex, mbele mine w omər: "Kali komannux: riše di šato gdamṭət i ḥaṣlo, gdoṯət lu šexayḏi, gdamṭət i ḥaṣlo du sawalayḏux w das səsyayḏux w dag gamlayḏux w u mede, d konofəq gabux. D l amṭət i ḥaṣlo b riše di šato, iḏaʕ, ono rišux no." Omər: "ʕAl riši w ʕal ʕayni!" W azze.
118. Daʕər hano, madʕalle u ṭarš kulle. U sawal kulle madʕalle.
119. Amṭele l bəṯr i qriṯo, bəṯr u el, w daʕər mine.
120. Aṯən annaqla, u sawal koṯe lam morayḏe, koḏəʕ ab bote dam more, koṯən.
121. Hiye fatəl bu gabo ḥreno va, aṯi lu bayto, səmle ruḥe, latwa hiye w lo nošo ḥzele w lo ḥzele nošo.
122. Annaqla u šex, u more du sawal, koḥayri, u sawalaṯṯe kal kodoʕər l dukṯe. "L man amṭele?" Lə kḥozən noše.
123. Mšayalle bu gabano pano: layt nošo.
124. Azzayo i masale. Azzayo hul deri šato. Hawi i šato kamilo, ḥzalle, kaṯi ele, ǧarde d ʕarab rawixe, w kamṭalle qumayye sawal ġalabe w kaṯən.
125. Hani naqla ḥreto zayiʕi, ḥšuwwe, aṯən l rišayye naqla ḥreto hani, səmme, mḥaḏ̣arre ruḥayye d mqatli aʕmayye.
126. Ḥzanne, aṯən, lanne di qale hani. Kamṭalle aʕmayye sawal w lo aṯən d məbli.
127. Aṯən, nafəq u šex li qamaytaṯṯe: "Mən yo? Mən lo yo?"
128. Aṯi u šex, d qṭəʕwa u marwodo d aḏne, omər: "Qay u zlamayḏux ṭrele nošo minan?" — "Mə zlam?"
129. Omər: "Hoho! Qay layt aʕmux xabro? Kit gabux ḥa ma greʕayḏux. Aṯi, čik bi qamaytayḏan, qṭile a greʕayḏi aṭ ṭowe kulle.
130. W qṭile an nošayḏi w ṭləble mini, i šato d kəmlo, amṭeno i ḥaṣlo w oṯeno. Kali kaṯino, xəd məlleli."
131. "E, man yo u zlamano?" Komər komər: "Gud ḥozene, gdoḏaʕne."
132. ʕAmar ze, i naqla d ḥzalle, aḏəʕ hiye, aṯən.
133. Aṯi, ʕabər lu bayto w səmle, mqadamle qaḥwa.
134. I naqla d u šex ḥzele, məllele lu šex omər: "Hano yo, d aṯi li qamaytayḏan w qṭile an nošayḏi."
135. Ḥəlle aʕle omər: "Hano lə ksoyəm mede hano, lo konofəq me bayn as səsye. Says das səsyayḏi yo hano!"
136. Omər: "Alo, ḥə d rišux hiye yo. A mšayele w ḥzay, haka u marwodayḏi latyo aʕme! Xwa i naqlayo!"
137. Mšayele omər: "ʕAmar! Abro, hat səmlux u medano?" Omər: "Eh!" Omər: "Koḥozeno, u marwodo aʕmux yo?" Mofaqle u marwodo, huleleyo, omər: "Hano yo."
138. Fayiši, u šex fayəš tloṯo yawme ḏ̣ayfo, qayəm hiye w an nošayḏe w azzehən.
139. Annaqla d oṯina lu šex d ʕAmar. Maltamle ar riše di qabilayḏe.
140. Latimi. Məllelalle omər: "U zlamano, i ṭawwuṯaṯe, d simole aʕman, u nuxroyo yo. Lo kəḏʕina, m ayko aṯi w m ayko aloho mšadallelanyo.
141. Hano, mə kəbʕina, d saymina, madaʕrina i ṭawwuṯayḏe?"
142. As sowayḏe mərralle əmmi: "Ṭawwuṯo mə gsaymət ṭawwuṯo? Mə gsaymətle ṭawwuṯo? Haka əbʕət saymətle ṭawwuṯo, magwere i barṯayḏux!" Omər: "Alo, ono ste koḥozeno, yaʕni kobaʕno mšayannanxu, ṭaw maṯe layt."
143. Qrelele omər: "Abri, hawli iḏux! Magwallilux i barṯayḏi!"
144. Hulele iḏe, mnakəf, lo qadər d omər: "Lo!"
145. W lo kowe gabayye d omər lu šex daʕ ʕarab, towər xabre.
146. Hiye komalle: "Magwallilux i barṯayḏi", — hiye laybe d omər "lo!". Hulele iḏe.
147. Maḥatte i daʕwo tloṯo yawme, tloṯo lalye, bi dahole, bi zurnaye, u muklo, u nḥoro, u štoyo, u raqḏ̣o. U yawmo tloṯo mərre, i barṯo du šex ʕal ʕAmar w an noše kul ḥa azze lu baytayḏe.
148. ʕAṣriye ʕabiri, d dəmxi ʕam ḥḏoḏe. Maḥatle riše bu gabawo, daməx, lo ḥəlle bi kačke, bi barṯo, bi kalayḏe.
149. Ṣafro qayəm, azzeyo, azze bayn as səsyayḏe.
150. ʕAṣriye deri yawmo disane aṯi, maḥatle riše w daməx.
151. U zlam latyo zlam, latyo kamilo, laybe mqadəm laf ela, mə gsoyəm? Komaḥət riše w doməx hul ṣafro.
152. Tloṯo yawme, u yawmo dann arbʕo aṯyo i emo di kačka gaba, məllala əmmo: "Barṯi, aydarbo yo u gawrayḏax?"
153. Əmmo: "Ba yade, mə d əmmallax, aydarbo yo? ʕAṣriye komaḥət riše doməx w ono komaḥtono riši, harke dəmxono."
154. Əmmo: "Qay, ya barṯi? Qay, ya barṯi?" Əmmo: "Lo kədʕono, ono lo səmlile mede w lo ǧġilono aʕme w lo hiye ǧġil aʕmi xabro."
155. Əmmo: "Ḥəzyono, d əmmono l babax, ḥozina, be ma mə ksoyəm bu zlamano. Qay hawxa yo? Latyo raḏ̣yo eba. Balki aḥna lanna xtoṯe. Hiye rab minan yo. Koḥošu ruḥe, əšmo hat aʕle?"
156. Azzayo, i ḥurma, i emo di kačke, azzayo, məlla lu šex, məllale əmmo: "U ḥaṯnayḏux lo kəmqadəm laf i aṯto." — "Aydarbo lo kəmqadəm laf ela, qay?"
157. Əmmo: "Lo kəḏʕono. ʕAṣriye koʕobər, komaḥət riše, doməx hul ṣafro, ṣafro kəzzeyo, komičək bayn as səsye."
158. Qayəm, hiye ste u šex, qrele las sowe disane, dan nošayḏe, maltmile l ḥḏoḏe. Məllelalle omər: "U zlamano, hawxa i masalayḏe. Mə kəbʕutu annaqla, mə gsayminale? Hano lo kowe hawxa.
159. Hano komanḥət aḥna bi qimayḏan w lo kosamlan hno, koḥošulan noquṣ mine."
160. Əmmi: "Ya u šexayḏan, kit i sawto, d kətyo raḥəqto marke tloṯo yawme. Kit gaba čaqane. I čaqanaṯe, ayna d ḥoyəf eba, mə kibo kurhono, towe ebe, konoyaḥle.
161. W haṯe, i sawtaṯe, səḥərdar yo. Isan laybe mqadəm laf i dukṯayḏa, tloṯo saʕayat.
162. Mšadere, amalle: "Kobaʕno, i čaqanaṯe amṭətliyo! Gəzzeyo w hiye qəṭlole, gmamiṯole, gməqḏole, saymole mede w kxəlṣət mine. Lo aḥna, ʕal i štaġaliye, d mərre, an nošanək w u šex daʕ ʕarab latlan i taqayḏe, mqawmina ruḥan aʕle." Omər: "Alo ṭowo yo."
163. Qrelele omər: "ʕAmar!" Omər: "Eh!" Omər: "Tux, abri, larke! Kətlilux šuġlo." Omər: "Ono kal koqayəṯ kewo ebi, hani yarḥo kominakafno d omannux."
164. Omər: "ʕAmmo, qay lo kəmmətli?" Omər: "Mə gdomannux, abri? Ono mede bi arʕo lo komanəḥli žġayni me čaqane, d kətyo gab i sawto səḥərdar. Kalayo b flan dukṯo, i čaqanayo, gud əṯyo larke, maḥatno maye, ḥoyafno eba. Hayo gmaniḥoli w bas. Mede ḥreno lo komanəḥli."
165. Omər: "ʕAmmi, ono harke. W howe mede ʕal foṯe di arʕo aw taḥt i arʕo w lo mamṭene, lo kowe. Ono me ṣafro səm u ḥəšwayḏux! Gəzzino, gdamṭenux i čaqanayo."
166. Omər: "E, abri! Ono zoyaʕwayno əšmo w haw kibi koleno mu kewo, d kokoyawli, b lalyo lo kodomaxno." Omər: "ʕAmmo, lo məftakrət! Ono ramḥəl gəzzino."
167. Deri yawmo qayəm, rawəx ʕal i səstayḏe, i səstayḏe, d koməǧġolo aʕme, w mhalaxle.
168. Annaqla koməǧġəl aʕma, xd i ʕade. Komalla: "Ayko va gəzzano?" Kəmmole: "Haṯe i ḥurmaṯe, d mšadarrallux gaba, haṯe ono laybi aʕla. Hama ono kəḏʕono dukṯa.
169. Haṯe kiba məqḏoli w məqḏolux, ayko d howina. Taḥt i arʕo ʕal foṯe di arʕo bi hawa, ayko va towina, ḥurma səḥərkar yo!
170. W haṯe, i čaqanaṯe, d kətyo gaba, lo malke w lo šulṭono lappe ḥəṣli aʕla.
171. Hama aḥna gəzzan, ono w hat. Gəzzan bu čax, d hiye kolayšo.
172. Ono gsaymono bablisoke, gmaqimono u ʕafro w aq qalqe, i qyamto gmaqimalla.
173. Hiya, i naqqa d ḥəzyo i bablisokaṯe, gmaḥto iḏa ʕal u layšo, lə kḥəzyo lo ḥeḏora, lo bu gabano w lo pano.
174. D ʕobrət hat l lawġul, kala maḥatto i čaqane bi rafke, ʕal iḏux i raṣṭe, i naqla d ʕobrət. Gmaydətla b iḏux w gdoṯət, ruxət ʕal ḥaṣi w gʕərqina.
175. Haka xaliṣina mu ḥdud di arʕayḏa, xa xaliṣina. W haka lo xaliṣina w ḥzelalan, xa ala azzano, ono w hat." Omər: "Aloho, ʕal aloho tuxlono."
176. Qayəm u zlamayḏan, mhalaxxe. Hiye w i səstayḏe maṭən. Maṭən lu aqar di ḥurma sawtaṯe.
177. Məllale əmmo: "Harke yo. Annaqla hat gnəḥtət, gəmhalxət halxo, u baytayḏa kale qumux.
178. W ono gsaymono, gmaqimono i bablisoke, gsaymalla, kal kolayšo hiya.
179. W hat gʕəbrət ʕal iḏux i yammuniye, kala i čaqane maḥatto bi rafke, gmaydətla w gədmahazmət, d oṯət.
180. Ba moṭətli, me d maṭətli əšmo, kxayfo i masale, haka qadirina, kxəlṣina!"
181. Komər i səsto fatilo, barimo mu gabano w mano, səmla hawa, maqəmla i qyamto.
182. I sawto, iḏa bu layšo ne. Lo kəḏʕo, mə kit, layba ḥayro bu kṯowayḏa, layba ḥayro b mede.
183. Hamma u hno, d hawila: maḥatla iḏa w maḥatla qeməsta ʕal u layšo, da d lo mičək ʕafro ebe, w ṭəmla ʕayna, ṣxirila.
184. ʕAbər u zlamayḏan me bəṯra va, mḥalaqle iḏe li čaqanayo, amṭolo w rahoṭo daʕər laf i səsto, rawəx ʕal ḥaṣa w i səsto tlela.
185. Mhalaxla i səsto, annaqla i səstayḏe kofayro bi hawa — kəmmila səsto fayərto.
186. Saliqo, mḥalaqla ʕam aʕ ʕaywe, komhalxo.
187. I sawto ḥəlla, ḥəlla, i čaqane azzayo.
188. Məllale əmmo: "Mən howət, towət, ayko gxəlṣət?
189. Ono uʕdo, iḏi bu layšo ne. Ġamo layt. Gmatimono u lašayḏi, mašiġono iḏi w gqaymono w žnuka u darmonayḏux gabi yo!"
190. Komər hul d mašəġla iḏa. Bəṯr me d matəmla u layšayḏa, qayimo, ḥəlla, ḥəlla b madənḥo, lə ḥzele. Ḥəlla b ġyoṭe d yawmo, lə ḥzela. Ḥəlla bu samolo, bu gabo du yamino, abadan lə ḥzela u zlamano. "Ayko va azze?"
191. Koḥayro taḥt i arʕo, layt. Ḥəlla bi šmayo, koḥayro, ga ha kal komhaləx waxta d nofəq mu txub di arʕayḏa, ʕam aʕ ʕaywe komhaləx hiye w i səstayḏe.
192. Ḥəlla hawxa. Mede m aloho komər naqəṭ b leba, ḥubo lu greʕunano, d səmle u medano. W l abiʕo, d məqḏole tawqoḏo.
193. Məllale əmmo əmmo: "Lə gsaymono mede ġalabe ebux. Ono gṭəlbono mede ḥa: haka ḥurma hat, howət gawro, w haka gawro hət, howət ḥurma!"
194. I səsto məllale əmmo: "ʕAmar!" Omər: "Mən yo?" Əmmo: "Koḥəzyono, yaqirət tloṯo qyose!"
195. Omər: "Alo, mʕadlo i masala, hawyo ṭawto annaqla.
196. Haw kəmšadrilan l dukṯo hawxa ḥaruto."
197. Aṯi, amṭele i čaqane lu šexayḏe. ʕAṣriye yatu, ḥəfle eba, latwaybe kewo, səmwayleyo, ḥəǧǧa simowayle, nayəḥle.
198. ʕAṣriye ʕAmar daməx ʕam i nxiraytayḏe, ʕam i kalayḏe, ʕam i aṯto, xəd i ʕade dag gawre di ʕade, lo ṭrele hul ṣafro dəmxo.
199. Ṣafro aṯyo i emayḏa, mšayelala əmmo: "Barṯi, aydarbo yo u gawrayḏux?" Əmmo: "Mayṯat hat w mo babe me diḏax. U gawrayḏi ṭaw me kulxu yo!
200. Qay annaqla u gawrayḏi, mə kibe mšadrutle la dkoṯe, d maqatlutle?"
201. Əmmo: "Hawxa naxa?" Əmmo: "E, hawxa! Kal kəmmallax. U gawrayḏi ġalabe ṭowo yo."
202. Azza, məlla lu šex əmmo əmmo: "I barṯayḏux annaqla rḏ̣iṯo yo." Omər: "Aḥna hawxa kəbʕina xulo, kəbʕina ənno lo məhno?"
203. Annaqla i čaqane, nafəq əšma. Ayko va d kit ḥa kayiwo, ha garwono, ḥa kibe mde, koṯe, kosoyəm qəṣd du šexano, komoləlla maye. Kəfxila b qarʕe, konoyaḥle u mede, towe ebe.
204. Annaqla gdəʕrina me ʕAmar, gdoṯina l ʕAli w i aṯto.
205. ʕAli kul ṣafro konofəq lu ṣaydayḏe. Haw kətle lebo məǧġəl ʕam noše.
206. U aḥuno, lo koḏəʕ, mə ǧarile, qṭile? Mayəṯ? Ḥayewən xəlle? Lo koḏəʕ, mə ǧarile.
207. W haw kətle ʕayno ḥoyər ʕal i aṯtayḏe, lo komqadəm lo laf ela w koḥoyər eba. W hiya ste hawyo... mandamla ʕal u mede, d səmla.
208. W annaqla qayəṯ eba garwo. Komər kul ḥabṯo bi lašayḏa hawyo, xd u ṭawʕo.
209. Moryo mnaǧe komər maye šaʕuṯe konoḥət mənne u yawmo kule.
210. Lo b lalyo w lo b imomo layba lo yətwo w lo dəmxo, kofayšo b lalyo w b imomo kliṯo ʕal raġloṯa.
211. U kewo. I lašayḏa kula hawyo, xd af fotuḥe, maye šaʕuṯe konəḥti mi lašayḏa. W lo muklo, xd ann noše, kəxlo, u yawmo kule baxyo.
212. Annaqla kamṭən kul yawmo, kḥozən ḥa ḥakimo harke, kamṭəlle. Koṯe, kobela darmone, gelone, medone, lo kosoyəm mede aʕma abadan.
213. Annaqla kəmmi, yawmo aṯi ḥa nuxroyo, aṯi mu gabo d ʕAmar, šaməʕ bi čaqanaṯe, d komaḥti maye eba. Ḥayfi an noše eba, konoyaḥḥe. Məllele l ʕAli omər:
214. "Walla, b flan ele d ʕarab kit zlam, kit gabe čaqane, komaḥti maye, eba, ḥayfi ak kayiwe, isan lə kfoyəš mede aʕle. Səm qəṣd du zlamano!"
215. Qoyəm omər: "Ya ḥurma! Hawxa kal kəmmi!" Əmmo: "Yalla xayifo əzzano!"
216. Qayimi, rawixi ʕal səsye, maḥtalle teḥoto b xurgo, layba koruxo w lo yətwo.
217. Mhalaxxe, yawmo tre maṭən li dukṯaṯe, du šex, ʕabiri.
218. ʕAwwəl me d ʕAmar ḥzalle, aḏəʕ u aḥuno, aḏəʕ i aṯto du aḥuno.
219. Mkasele foṯe, da d l əḏʕile hənne.
220. ʕAbiri, mšayalle əmmi: "Aḥna aṯina, kayiwe na, w aḥna me flan dukṯo na."
221. Məlle lu šex omər: "Ono ʕAli no, u abro d flan šex no."
222. Aḏiʕi ḥḏoḏe ab babonaṯṯe w ġalabe fṣiḥ ebe u šex. Omər: "Abri, mə kəbʕət?"
223. Omər: "I ḥurmayḏi, koqayəṯ... aḥ ḥappoṯani nafiqi bi lašayḏa. Lo qadirina lo sayminale lo darmone w lo mede, lə gnoyaḥla."
224. Omər: "Abri, harke bi čaqanaṯe xayifo!" Omər: "Lo, lə kfayšo fəlge d saʕaye, gnoyaḥla."
225. Annaqla qrele l ʕAmar omər: "ʕAmar, ḥzay, ḥzay i ḥurmaṯe, maniḥa!"
226. Ḥəlle hawxa, maʕabrole ʕal gabo, l oḏaye ḥreto, məllela omər: "Ḥur!" — annaqla u gawro ze, ʕAli ze, aʕma yo.
227. Komalla: "Be ma mə səmlax? Amar u mede, d səmlax baḥ ḥayyayḏax! Amar, be ma mə səmlax? Me d qayəṯlax u kewano, gud əmmat u mede, d səmlax, gədnoyaḥlax!"
228. Koməǧġolo i štaġaliye, lo štaġaliye, d simola aʕme, d məlla b dugle aʕle hiye lu aḥuno.
229. Kobela čaqane ḥreto, latyo i čaqane, komərla: "Mašəġ ruḥax!" Komašiġo ruḥa, lo ksaymo mede, lə gnoyaḥla.
230. Komalla: "Ono komannax, gud l əmmat, u mede, towe, i raṣṭiye tuyo, d səmlax, d l əmmat, lə gnoyaḥlax."
231. Kḥəzyo i ḥurma, layt xalaṣ mu hno.
232. Gdəmmo: "Ya ʕAli, uʕdo ono gdəmmallux mede. Minux komətle, m aloho lo komətle.
233. Ono, u mede, d məllilux ʕal aḥunux, kule dugle wa w ono məllilux aʕle.
234. W hiye aḥunux, riše koyawwa w aṯyono ono, ṭləbli mine u šuġlawo w hiye lo maqbele w aṯyono, maškeli aʕle.
235. W hat azzux. Be ma mə səmlux, lo kəḏʕono, qṭilux? Mə səmlux ebe, lo kəḏʕono. W bəṯr mi naqlayo qaṯli u kewano."
236. Omər: "Annaqla šqulax i čaqane, izax, ḥəf ruḥax!"
237. Azza, mašəġla ruḥa. Hiye maʕlele ʕal foṯe w nšəqle u aḥuno omər: "Ono, ʕAmar no."
238. Nšəqqe ḥḏoḏe u aḥuno omər: "Ya aḥuno, annaqla xalliṣət. Škur mine d aloho. Annaqla ṭray qoṭanna."
239. Omər: "Lo, ya aḥuno, lo kowe d qəṭlətla. Ono lo kobaʕno qəṭlətla, i ḥurma məlla u mede, d səmla, daʕiro bi ḥṭiṯayḏa w aloho roḥumo yo, gmarḥəm aʕla."
240. Komər aṯən annaqla žnuka gab u šex, məllele. ʕAli məllele: "Hano aḥuni yo." W maḥkelele i masalayḏe, aydarbo hawyo kula, hul d maṭən l tamo w hul d aṯi w magwarlele i barṯo du šex.
241. W qayimi, aṯən tavda, ṭləbbe xaṭər mu šex w azzehən, daʕiri ʕam ḥḏoḏe, hiye w i aṯto w u aḥuno...
242. W hən žmira saġ (Zuhoerer: tu saġtər!).

======
Ritter: 079. Sl_Mi Der Zudringliche und die Frau.txt
001. Ono əšmi Sleman Maskobi.
002. Babi azzeyo li ʕaskariye ʕam Tərkiya. Zbəṭṭe asiro am Muskob.
003. Fayəš šawʕo əšne asiro w bəṯr daʕər.
004. Daʕər li qriṯo d Midən. Midən bu Ṭuro daʕ ʕabode yo. Ṭur ʕAbdin kəmmile, uʕdo koqorəlle Kurdistan.
005. Fayəš məǧġəl ʕal u Muskob w mə ḥzele tamo.
006. An noše fayiši kəmmi: "Maskobi, Yuḥanon Maskobi, Yuḥanon Maskobi." Hawi əšman: Be u Maskobi.
007. W uʕdo kokəṯwina əšman Be u Maskobi.
008. Annaqla gməǧġənnanxu mede, hawi bi qriṯo gaban.
009. Ḥa zlam w ḥurma. Lo u gawro i aṯto, me tre bote kul ḥa, me dukṯo — lo koḏaʕno — azzehən, mballe kul ḥa arban d ḥeṭe w azzehən ṭəḥnənne bi rəḥyo.
010. I rəḥyo raḥəqto yo me Midən, kiba halxo d saʕaye. Zəd me saʕaye, kəzzehən koṭəḥni.
011. Annaqqa tamo bi rəḥyo kokolən lu dawro. Koṯe ġalabe noše, koṭəḥni, kokolən bu dawro, hul d oṯalle u dawraṯṯe. W kṭəḥni w gdoṯən.
012. Kit šalwo ʕamuqo bayne l Midən w li rəḥyo, komhaxli bu šalwano. Šalwo, kibe mʕaryoṯe. Kibe hne, layt nošo ġalabe kəzze w oṯe ebe.
013. Azzehən, i ḥurma w u zlamano azzehən, mballe aʔ ʔarevənaṯṯe, azzehən li rəḥyo, d Be Simo kəmmila.
014. Azzehən, ṭḥənne, u lalyawo damixi tamo.
015. Aṯən bu darbo, u šalwo ʕamuqawo kule. U zlam lo mtanele, lo məlle mede. Hul d mhalaxxe, saliqi bwar d Midən — kəmmila i dukṯo aʕ ʕaynoṯe — maṭən bwar di qriṯo.
017. Tamo moraxle iḏe, mḥele, qrəṣle i ḥurma, d kətyo aʕme.
018. Ḥəlla aʕle hawxa əmmo: "Ḥaru baytux! Haqqa šalwonani šapiʕinanne. W mhalaxlan, aṯin, hul d aṯina qum Midən, maṭina li qriṯo, žnuka komərxət iḏux, komoḥətli, koqərṣətli?
019. Omər: "Hawi hawi, lawi riše d aḥunax howe basimo.
020. Bas u mede, d kobaʕno minax, d əzzano li qriṯo, lo məǧġolat, l əmmat u medano."
021. Əmmo: "Lo ono qay gəzzino, ono gməǧġolono ʕal ruḥi?"
022. Aṯyo, maṭyo li qriṯo, ǧġilo.
023. Annaqla, i naqla d ḥozənwayle lu zlam, əmmiwa: "Hawi hawi, lawi riše d aḥunax, howe basimo!"
024. Mofaqqe aʕle, hul ʕarəq me Midən, aṯi lu Qudəs, u zlamayḏan. Haṯe tayimo.

======
Ritter: 080. Sl_Mi Der Angsthase.txt
001. Gdəmminanxu mede masala ḥreto ze, hawyo disane bi qriṯo.
002. Kətwa ḥḏo ḥurma, Kurdiye, əmmiwayle Ḥore.
003. Annaqla haṯe, ʕayna zahure wayne. W tamo baynaṯṯe, layt ʕayne zahure ʕaynayye, kome ne, ʕaynayye šaʕuṯe ne — zahure yaroqe ʕayna.
004. Aṯyo yawmo — əzzawa, əṯyowa, xd az zuṭoye, wa hiya. W əṯowa l Midən.
005. Yawmo aṯyo... kətwa tre aḥunone qm aʕ ʕeze. Ḥa əšme, Ṣallo wa w u ḥreno əšme Šamʕuno wa.
006. Ṣallo əšmo zoyaʕwa. U šamʕuno lo zoyaʕwa.
007. Ṣallo bayn aʕ ʕeze wa, u Šamʕuno bu gabo ḥreno qoṭaʕwa ṭarfe, d amṭe laʕ ʕeze, mokalle.
008. Ḥəlle, ḥzela: Ṣallo kale tane. Qayimo, maqlabla ṣaʕra ʕal foṯa w ftəḥla ṣadra, ṣadrona rabe wayne, w brəmla ṣawʕoṯa ʕal ḥḏoḏe w aṯyo laf ele.
009. Ḥəlle l Ṣallo, mə ḥšiwole? Ḥšiwole ǧənne, aṯyo laf ele.
010. Ḥəlle i ḥzayto, d ḥəzyole, qaləb ʕal ḥaṣe dlo ruḥo. Lebe kayu.
011. Aṯyo kəmmo l ruḥa — hiya kurdiye yo — kəmmo: "Pappu, wallah qṭili Ṣallo!"
012. Koqəryole kəmmo: "Ṣallo, ono Ḥore no!"
013. Kofotəḥ ʕayne, ḥoyər aʕla, koḥozela Ḥore, koḥozela, kḥošu, ǧənne yo. Naqqa ḥreto konofəl dlo ruḥo.
014. Qayimo, qrela əmmo: "Šamʕono!" Mu gabo ḥreno du šalwo: "Itux, wallah aḥunux mayəṯ."
015. Omər: "Maḥramto! Mə səmlax b aḥuni? Səmlale mede?" Əmmo: "Wallah lo səmlile tə mede. Lo qariwalle lo iḏi, lo qariwole tə mede, lo səmlile. Tux, ḥzaye!"
016. Aṯi, Šəmʕuno aṯi. Aṯi riše, ḥzele, kale nafilo ʕal i arʕo.
017. Omər: "Ḥaru baytux, Ṣallo, mə hawi ebux? Haṯe Ḥore yo, mə haqqa zayʕət me Ḥore?"
018. Ḥəlle, ftəḥle ʕayne, ḥzele u aḥuno ʕəl me riše.
019. I naqla d ḥzele, lebe qawi, qayəm, ḥəlle, ga kala Ḥore bu gabawo kliṯo. Mədle lak kefe w falət bəṯra.
020. Ḥore əmmo: "Walla annaqla šrolo yo, walla gqoṭeli. Pir Kureš!"
021. — Koyomən Pir Kureš aṭ ṭaye. —
022. "Pir Kureš annaqla gqoṭeli!"
023. Qayimo, ʕariqo w azzayo. Tayimo.

======
Ritter: 081. Sl_Mi Die Scharfsinnproben.txt
001. Kətwa, kəmmi, malko, kətwa bi walayayḏe ḥa faloḥo. Faqiro wa ġalabe.
002. Kətwayle karmo. Kul yawmo əzzewa, ḥofarwa u karmayḏe w samwayle, hiye w an naʕimayḏe ḥoyənwa mine mu karmano.
003. Yawmo azzeyo lu ḥforo, koḥofər ḥeḏər as sate, nafəq taḥt u nargayḏe, nafəqle qaduro, mofaqle, ftəḥle u qadurano, ḥzele, kale malyo dinore d dahwo.
004. Qayəm, fṣiḥ u faloḥo, maḥatle bi ʕabayayḏe, u qaduro, w ṭʕənle w aṯi lu bayto.
005. Aṯi, məlle li aṯto omər: "Ya ḥurma!" Omər: "Adyawma kal koḥzeli mede ġalabe ṭowo."
006. Əmmo: "Mən yo?" Omər: "Alo ḥzeli qaduro d dahwo bayn u karmo."
007. Əmmo: "Ya u zlamayḏi, ahno elan w lan naʕimayḏan, gmakfelanyo, hul d mayṯina."
008. Omər: "Ašər, ya ḥurma, hano elan lo komanfəʕ l mede. Gqamno mobanne lu malko."
009. I ḥurma məllale əmmo: "Mdaywnət? Alo šqile minux. Məblətle lu malko, mə gsoyamlux u malko?"
010. Omər: "Aḥna mə gsaymina bu dahwano? Məblinale lu malko, u malko glozamle.
011. Kit gabe ġalabe koṯele noše. W koṯele ḏ̣ayfe. Kit aʕle zəd minan, komṣarəf hiye."
012. Har səmla lo səmla i ḥurma, lo qadiro maqanʕole.
013. Qayəm əmmo: "Lebux yo." Omər; "Komaḥete bi ʕabayayḏi!" Makraxle ḥaṣe, maḥatla u qaduro bi ʕabayayḏe w azzeyo.
014. Azzeyo gab u malko, maṭi lu tarʕo. Məlle lat tarʕone, d kətne ʕal u tarʕo du malko.
015. Omər: "Amṭeli qaduro d dahwo, kobaʕno d mosaqne lu malko."
016. Saliqi, at tarʕone mərre lu malko əmmi: "Kaṯi faloḥo komər: "Kit aʕmi qaduro d dahwo, kamṭeliluxyo.""
017. Omər: "Ṭro oṯe!" Saləq u zlamayḏan, drele šlomo ʕal aḥ ḥoḏ̣ure w ʕal u malko.
018. Madʕalle u malko omər: "Mə kəbʕət, ya u zlamayḏi?"
019. Omər: "Ašər, u malkayḏi ḥzeli adyawma bayn u karmayḏi, ḥzeli u qadurano, kale malyo dahwo, w omanno ono:
020. "Mə ksamno ebe ono? Ono kal koḥoyeno w an naʕimayḏi mu karmayḏi.
021. W elux, hat, kit aʕlux maṣruf ġalabe w koṯelux ḏ̣ayfe, kit gabux ḥaylawoṯe, kəmṣarfət aʕlayye."
022. Omər: "E, maḥete!" Manḥatle, ḥəlle u malko: kale u qaduro šrolo malyo dinore d dahwo.
023. Omər: "Hawulle dawqo d laḥmo, u sefoqo d bšolo."
024. Qayəm, huwwalle lu faloḥo, dawqo d laḥmo u sefoqo d bšolo.
025. Aṯi, ṭʕinile w aṯi lu bayto. I aṯto əmmo əmmo: "Ha u malko mə hulelux?"
026. Omər: "Alo, ya ḥurma, huleli dawqo d laḥmo, u sefoqo d bšolo."
027. Əmmo: "Ḥoru u bayto aʕlux! Lo məllilux, lo məblətleyo?"
028. Omər: "Ya ḥurma, aḥna mə gsaymina ebe? Aḥna kalan mi raḥmo d alo, lo konoqaṣlan mede, mə ksaymina bu dahwo?" Əmmo: "Lebux yo."
029. Qoyəm u zlamayḏan deri yawmo, disane gəzze bayn u karmo. Disa w hiye koḥofər, ḥzele qaduro ḥreno.
030. Ṭʕənle w aṯi rahoṭo disane lu bayto. Aṯi lu bayto, məllela li aṯto omər: "Ḥzeli qaduro ḥreno."
031. Əmmo: "Annaqla hano elan yo." Omər: "Ašər, lo kowe elan. Hano ste gmobanne lu malko."
032. Qoyəm disane səmla, lo səmla i ḥurma, d qədro maqanʕole, lo qanəʕ.
033. Azze disane, maḥatle bi ʕabayayḏe w ṭʕəlle b ḥaṣe. Annaqla d kətne ʕal u tarʕo du malko aḏiʕile.
034. Əmmi: "Ha mə amṭelux?" Omər: "Amṭeli adyawma ze, qaduro d dahwo."
035. Saləq, drele šlomo ʕal u malko, u malko omər: "Ha ʕal aʕ ʕayne aṯət. Mə kit aʕmux adyawma?"
036. Omər: "Ašər u malkayḏi adyawma ḥzeli qaduro d dahwo."
037. Omər: "Maḥete! Hawule dawqo d laḥmo, u sefoqo d bšolo! Disane huwwalle sefoqo d bšole w dawqo d laḥmo.
038. Daʕər u zlam gab i aṯto, i aṯto gaḥiko aʕle əmmo: "Ḥaru baytux!
039. Aṯməl hulelux dawqo d laḥmo, u sefoqo d bšolo. W azzux adyawma ze, ṭʕəlluxle qaduro d dahwo. Disa hulelux sefoqo d bšolo w dawqo d laḥmo."
040. Omər: "Ya ḥurma, mə gsaymina ebe? Hama halbat ele ṭaw yo me gaban."
041. U yawmo da tloṯo disa azzeyo, da tloṯo ḥzele qaduro ḥreno. Ṭʕəlle w aṯi lu bayto.
042. Aṯi lu bayto, məlle li aṯto. I aṯto maqəmla i qyamto.
043. Əmmo: "I arʕo w i šmayo moṭən l ḥḏoḏe, u qadurano annaqla lo koballuxyo. W kfoyəš elan w la zʕurayḏan!"
044. Omər omər: "Abadan. Lo kowe, ḥa yo w muryo aloho, əlla gmobanne hano ste lu malko."
045. Əmmo ḥzela i ḥurma, lo qadiro aʕle. Hiye gawro yo, hiya ḥurma yo, lo qadiro.
046. Qayəm əmmo: "Makrax ḥaṣux!" Maḥatle i ʕabaye bayne kaṯpe. W mədla hiya l kefo w maḥatla bi ʕabaye əmmo: "Zux! Aloho lo madʕallux! B twarte d qḏolux!
047. W ḥur kali kəmmallux, gud oṯət larke, ono w a zʕure gqayminalux, qəṭlinalux, lo dəʕrət l gabi, lo kəbʕono ḥəzyallux.
048. Izux annaqla, fəš gab u malkayḏux, ṭro obelux dawqo d laḥmo w sefoqo d bšolo."
049. Aṯi u zlam, lo madʕalle aʕla, aṯi. Aṯi, d kətne ʕal u tarʕo du malko, fayəš kəḏʕile lu zlam, mosaqqe.
050. U malko omər: "Ḥa! Mən amṭelux adyawma?" Omər: "Ašər u malkayḏi disa koḥzeli qaduro ḥreno d dahwo."
051. "Manḥat!" Manḥatle, kḥoze kefo mgandro bi ḥolo hawxa, bayn fəlge du ʕulmo.
052. "Hano mən yo? Kogəḥkət aʕli?" Omər: "Ašər, ya u malkayḏi, hano lo koḏaʕno.
053. Ono qaduro d dahwo wa. Hano komibayən, ənnu qaləb bu darbo, hawi, hawi kefo.
054. W i ḥurmayḏi haw koḥuyoli, gud lo maḥtətli gabux xodumo. Samno mede harke bu quṣro, w əlla lo fayəšli bu bayto... lə kṭorən ʕobanno a zʕurayḏi w lo i aṯtayḏi."
055. Qrele lu rišo dax xodume, d kətne gabe, omər: "Zux, manḥat, kaṯili səsyo mu ʕmiro, aṯiliyo, mšadalleliyo hno, ṭro obe bole aʕle. Hawule laḥmo. Ṭro oxəl w šote w doməx w obe bole ʕal u səsyano."
056. Manḥatte, yatu xodumo. Kit gabe səsyo, ġalabe ṣpahi yo, w kobe bole aʕle kul yawmo.
057. Annaqla hiye, u zlamayḏan, d əmmina, u faloḥo kobe lu səsyano, komokele w komaštele w komnaḏ̣afle.
058. Bəṯr b ḥaftiye ḥamməšto yawme aṯile lu malko naʕame. Naʕame hayo ste hadiye, aṯyoleyo.
059. Məlle lu... u malko məllele lu faloḥo omər: "I naʕamaṯe ze haw bolux aʕla, mokela w mnaḏ̣efa w suma!"
060. Omər: "ʕAl ʕayni, ya u malkayḏi. Latli šuġlo, u yawmo kule kofašno yatiwo.
061. U səsyo tane lo, košoġanno, komnaḏ̣afne, kobene muklo w maye. Haṯe ste, gdobeno boli aʕla." Fayəš koxodəm u səsyo w i naʕame.
062. Azze yarḥo mede hawxa, naḥət u malko gabe.
063. Omər: "Ha! Mə kəmmət, u səsyano aydarbo ḥzelux? Maṭ ṭowe yo?"
064. Omər: "Ya u malkayḏi, d omannux mede." Omər: "Mən?" Omər: "U səsyayḏux ġalabe ṭowo yo. Hama kibe, kibe ʕade daq qanyone."
065. Omər: "Aydarbo kibe ʕade daq qanyone?" Omər: "Ašər, lo koḏaʕno, koḏaʕno, kibe ʕade daq qanyone u səsyano."
066. Omər: "W i naʕame, i naʕame aydarbo yo?" Omər: "Ašər i naʕame ze, naʕame ġalabe šafəryo yo, bas kibe i ʕade da gyoṯe."
067. "Kowe, lo kowe?" Omər: "Ya u malkayḏi, ono kali məllilux u medano, annaqla mšayal!"
068. Qoyəm u malko, mšadər bəṯr u ʕmiro, d amṭelele u səsyo, omər: "Hat huluxli u səsyano, kəmmət: mas səsye ṭowe Kḥel yo.
069. U səsyano mən yo w i emo, u babayḏan mən ǧəns ne, mən šəkəl ne?"
070. Omər: "Ya u malkayḏi, hani, i emo du səsyano mas səsye ġalabe ṭowe, ma kḥel, kḥel qamoye, w u babayḏe ze hawxa.
071. Bas i naqla d hawi, i emo mayiṯo, maməṣlan ʕal tərto." Omər: "Bas. Bas yo."
072. Aḏəʕ, ənnu u səsyano mbele i ṭabiʕa daq qanyone, i naqla d moyaṣwa mi turto.
073. Mšadalle bəṯr u zlam, d amṭelele i naʕame, omər: "I naʕamaṯe m ayko yo, m ayko amṭolux?"
074. Omər: "Ašər, ya u malkayḏi, i naʕamaṯe, ḥəzyoli bəḥto. W amṭoli, amṭoli, maḥtoli taḥte gḏayto. I gḏayto məfqola.
075. W rabyo ʕam az zoġune, ʕam a hne di gḏayto w ġalabe šafərto wa, omanno elux, kayəsto yo." Omər: "Zux! Bas yo."
076. Naḥət gab u faloḥo, məllele omər: "Ḥur! U səsyo aḏiʕət, nafəq šrolo u mede, d məllux.
077. W i naʕame ze, u mede, d məllux aʕla, nafiqo šrolo. Kobaʕno d əmmətli uʕdo, i aṯtayḏi aydarbo yo."
078. Omər: "Ya u malkayḏi, i aṯtayḏux kul nošo koḏəʕ, i barṯo d flan malko yo, i emo iḏəʕto yo, kulle iḏiʕin ne hani, ono kibi d omanno." Omər: "Lo kowe.
079. Kobəʕ d əmmətli, mən yo i aṯtayḏi. Mən hno, mən ṭabiʕa kiba."
080. Omər: "Gud obətli šlomo, gdomanno." Omər: "Ono, baxt diḏi elux. Lo kosamno mede aʕmux yagǧar."
081. Omər: "Ramḥəl, bəṯr me fəlge d yawmo, nḥatu hat w hiya lu bəstono w hawxa krax kraxto b gawe du bəstono w dʕar, slaq lu quṣrayḏux w tux bəṯr gabi hat tane lḥuḏux, gdomannux." Omər: "E."
082. Deri yawmo naḥət u malko w i aṯto, mhalaxxe hawxa bayn u bəstono šawṭo.
083. Daʕiri, saliqi lu quṣro. Naḥət u malko lḥuḏe. Naḥət gabe omər: "Ha mə ḥzelux?"
084. Omər: "Ya u malkayḏi, i aṯtayḏux i barṯo du malko yo, i emo malkṯo yo w iḏəʕto yo, kul nošo koḏaʕla."
085. Omər: "Lo kowe, i arʕo məṭyo li šmayo, gdəmmətli." Omər: "Gdobətli šlomo?" Omər: "Šlomo elux, tə isan lə kqodər samlux mede yagǧar."
086. Omər: "D omannux, ya u malkayḏi, kiba ṭabiʕa daq Qarač. (Aq Qarač gaban az Zuṭoye w aq Qarač kəmmənne hani, lo koḏaʕno, aydarbo omanno u hnaṯṯe. Ġalabe noše lanne ṭowe yaʕni.
088. Koʕayši ʕal u gnowo w ʕal u zmoro, ʕal am medone, d latne ṭowe).
089. Qayəm u malko, qḥir ġalabe, bas hulele šlomo. Laybe yaʕni d omalle "lo" aw d soyəm mede ebe.
090. Mšadalle bəṯr i emo di aṯto, bəṯr i ḥmoṯo, d əmmina, aṯyo.
091. Omər: "Ḥur! Ḥa yo u muryo aloho, gud l əmmatli u šrolo, uʕdo gqoṭannax.
092. I aṯtayḏi mən yo, m ayko yo? Aydarbo, mən yo u hnayḏa? Mə kiba mede nuxroyo?"
093. Əmmo: "Ya u malkayḏi, i aṯtayḏux, tə mede layba, i aṯtayḏux i barṯayḏi yo, i barṯo du malko, d flan ḥa yo, du hno yo, layt eba tə mede."
094. Omər: "Lo kowe. Mətfakar! Kiba mede, i aṯtayḏi, kiba ṭabʕi, latyo ṭawto."
095. Əmmo: "Alo d əmmallux, kiba, uʕdo aṯi l boli. Əṯyowa ḥḏo Qaračiye gaban w ono kayuwayli w i Qaračiye mamiṣowa.
096. Qayimi maməṣṣe, i barṯayḏi mi Qaračiyayo, ono lo qadirono mamiṣalla, hulala ḥalwo, yaʕni šabṯo hawxa tre šabe mede." Omər: "Zax! Bas yo." Azzayo.
097. Naḥət annaqla hano, u malko fayəš, kozoyəʕ mine, omər: "Annaqla fayəš dawri. Kobəʕ d əmmət aʕli, ono mən no."
098. Omər: "Ya u malkayḏi, hat, hat nošo kibe d omər aʕlux mede? Hat, babux iḏiʕo yo, emux iḏəʕto yo, qaštux, ǧəddux kulle iḏiʕe ne. Lo kobaʕla hno."
099. Omər: "Lo kowe. Alo ḥə d riši w ḥə d riše d babi. Gud l əmmətli, ono mən no w mən ṭabiʕa kibi, ono gqoṭannux."
100. Disane naqla ḥreto ṭləble šlomo mine, hulele.
101. Omər: "Ašər, ya u malkayḏi, lo koḏaʕno! Yo mu ṭaboxo hət, yo mu faromo du laḥmo hət."
102. "Kowe lo?" Komər: "Lo məlluxli? W məlli. Zux mšayal ʕal ruḥux!"
103. Hano lo ṭrele. Lo fayəš gʕore b galde u malko, waxta d midaywən.
104. Saləq, i emo heš saġ wa, fayšowa. Qrelela, qrelela, marṯaḥle dəsto d maye, ṭrele am maye rəṯḥi w zbəṭli l ṣaʕra.
105. Omər: "Ḥur, yade! Gud l əmmatli, alo bu moro di arʕo w di šmayo uʕdo gmaḥatnax bayn am mayani, d korəṯḥi. Man yo babi?"
106. "Yade, babux u malko yo, flan yo, mu gabano mano." Omər: " Lo kowe, gdəmmatli!"
107. Əmmo: "Alo, waki maṭyo i masale lawxa w maḥtətli bayn am mayani, šəlqətli, alo babux azzewa, naqla hawiwa ġazwe, azze li ġazwe.
108. Kətwa u ṭaboxo w u faromo, alo a tre aṯən gabi lo kəḏʕono, m ayna ḥa hat."
109. Hano, i naqla d šaməʕ, mdaywən. Naḥət gab u faloḥo omər: "Yabo, u mede, d məllux, kule nafəq šrolo.
110. Kobəʕ d əmmətli annaqla, əmmətli, aydarbo aḏiʕət am medonani."
111. Omər: "Ya u malkayḏi, kul mede hani am medonanni lo kobaʕʕe, d ḥa ġalabe mfakər appe. Komiḏoʕi l ruḥayye, komibayni." Omər: "Aydarbo?"
112. Omər: "U səsyo, maḥatwayne u muklayḏe, ḥeṭe diqe, w muklo ġalabe naḏ̣ifo w maye naḏ̣ife.
113. I naqla d oxalwa, maḥatwa feme bayn aḥ ḥeṭe, b nḥire nopaḥwa.
114. At tawre, i naqla d kəxli, u ʕlofaṯṯe, konəpḥi b nḥirayye."
115. Omər: "Hayo aḏiʕinala. W i naʕame?" Omər: "I naʕame, i ʕadayḏa lo kəxlo mede, d lowən naḏ̣ifo, naḏ̣ifo.
116. Haṯe, gmaḥtətla u muklo, lo kəxlole, əlla gəzzayo, gəmxarpo bi arʕo b raġla w gməfqo kurməkat w gməfqo tlawʕe w gməfqo medone hne me bayn i arʕo w medone mlawte kəxlo. Haṯe i ʕade da gyoṯe yo eba."
117. Omər: "Haṯe ze aḏiʕinala. I aṯtayḏi aydarbo aḏiʕətla? Maq Qarač yo?"
118. Omər: "I aṯtayḏux, i naqla d naḥitət hat w hiya w karixutu bu bəstono, koḥayro bu gabano w pano w hat mhalxo aʕma w hiye koḥayro ḥeḏər ruḥa.
119. Haṯe i ʕade daq Qarač yo. Aq Qarač hawxa kosaymi."
120. Omər: "W ono? Dawri fayəš." Omər: "Ya u malkayḏi, hat tre kore amṭelilux kul naqla qaduro d dahwo.
121. Koṯət, kəmmət lax xodumayḏux, kəmmət: "Hawule dawqo d laḥmo w sefoqo d bšolo!"
122. E hano nošo kosoyəm u medano? Hama gdobətwayli sayfo, gmalawšətwayle ʕabaye, gmalawšətwayle mede... w kul naqla gdəmmətwa: "Hawu le dawqo d laḥmo w sefoqo d bšolo!
123. E, haṯe mbayno wa, annaqla babux ya faromo wa, ya ṭaboxo wa.

======
Ritter: 082. Sl_Mi Der Metropolit und seine Stute.txt
001. Kətwa bu Ṭuro, bu Ṭuro daʕ ʕAbode, ḥasyo. Əšme Ḥasyo Afrem.
002. Kətwayle səsto, səsto kḥel. Ġalabe ṭawto wa.
003. W ġalabe u ḥasyo roḥamwa i səstaṯe. As səsye Kḥel, am moraṯṯe ġalabe korəḥmənne, lo kobənne bi ruḥaṯṯe.
004. Aṯyo i səsto lu grošo, kobəʕ gorašla me səsyo. W lo kowe gərši i səsto kḥel, d lowe səsyo kḥel, xtoṯa.
005. Mšayele, u ḥasyo mšayele omər lan noše, d kətne gabe, omər: "I səstayḏi kobaʕno gorašna.
006. W kobaʕno səsyo, towe kḥel xtoṯa. L ayko, kəmmutli, d əzzino, gorašno i səstayḏi?"
007. Mərralle əmmi: "Ala, ya u ḥasyayḏan, kit šex bayn aʕ ʕarab. Kəmmile Šex Dham.
008. Hano, kit gabe səsye kḥel. Gud əzzux, mḥalqət ruḥux gabe, kowe d obelux səsyo me diḏe, oṯe li səstayḏux w məṭʕono."
009. W aʕ ʕarab ġalabe koməhni, lo kobən as səsye, lo kobənne. Gud howən as səsyaṯṯe kḥel, noquṣo d kobən as səsyaṯṯe, məhnənne ʕal səsto d noše nuxroye.
010. Kəmḥafḏ̣i ġalabe ʕal u ǧənsaṯṯe, ʕal i kḥeliye das səsye d ruḥayye.
011. Mərralle lu ḥasyo, əmmi: "U šexano šex Dham, d əmmina, kale i dukṯayḏe bi hno, bi barriye yo.
012. Əzzux gabe w mḥalaq ruḥux gabe, lo komadʕallux. Ṭowo yo ġalabe, lo komadʕər, nošo twiroyo me gabe."
013. Qoyəm u ḥasyo rawəx ʕal i səstayḏe w səmle qəṣd du šexano.
014. Azzeyo, azzeyo, d əmmina, yawmo tre mhalaxle, kul qriṯo, d konoḥət eba, komšayəl: "Ayko va azze?" Kəmmile, ayko va azzeyo.
015. U yawmo da tloṯo maṭi l margo, kal kibe səsye w gamle w ʕwone w ʕeze, mede, mede dlo ḥəšwo.
016. Bayn u margano kulle koroʕən, ar ruʕye kalənne baynaṯṯe.
017. Ḥzele zlam sowo, b daqno ḥeworo, kale yatiwo w koboxe.
018. Ḥzele — u ḥasyo ḥəlle ʕal u zlamano — ḥzele: kit iqoro b foṯe.
019. Zlam latyo, latyo noquṣo, komibayən i rabuṯo aʕle, komibayən, zlam ġalabe mbayno yo. Me foṯe komiḏəʕ u isan.
020. U ḥasyo naḥət mi səstayḏe w drele šlomo aʕle.
021. Madʕalle u šex aʕle.
022. Omər u ḥasyo məllele omər: "Ya ya mbarxo, d əmmina, amalli, qay koboxət?"
023. Omər: "Papaz" (hənne, aʕ ʕarab, kəmmi lu ḥasyo, kəmmile "papaz"). "Izux b darbux, hat latyo, u medano latyo u šuġlayḏux."
024. Omər: "Ašər, ono lo kəzzino marke. W gud l əmmətli, mən yo... qay koboxət.
025. Faqiro hət? Kətlux... maḥčet hət d mede? Balki qodanno ono samnux mede."
026. Gaḥək, u zlam sowo gaḥək. Omər: "Faqiro?" Omər: "Koḥozət? U ṭaršano, d kətyo qumux kule?"
027. (Annaqla ʕeze w ʕwone w gamle w səsye w qanyone, kəmmile ṭarš).
028. Omər: "E." Omər: "Kule diḏi yo." — "E", — omər, — "qay koboxət naxa?"
029. Omər: "Koboxeno, aḥna me ǧəddonan, me šawʕo babe, kətwa gaban səsye, balak. Hani kowe, tre gawne kowe aʕlayye, ḥewore w semoqe.
030. Hani qṭiʕiwa me gaban, me šawʕo babe, qṭiʕi as səsyani aḥ ḥewore w semoqe. Adyawma səsto me diḏi hawila, muhro balak."
031. U ḥasyo məllele omər: "Hano, ʕal hawxa koboxət?"
032. Omər: "Lo, papaz, lo ʕal hawxa koboxeno."
033. Omər: "Naxa qay? Qay koboxət?"
034. Omər: "Koboxeno, u abrayḏi gawər ḥḏo Qaračiye."
035. "Aydarbo", — omər, — "gawər Qaračiye?"
036. Omər: "Hawxa hawi. W i Qaračiyaṯe bəṯr me mo əšne gud towe, u tuxmayḏi w a zʕurayḏi w a zʕure du abrayḏi w gdəʕri lu aṣlaṯṯe, lu hno daq Qarač."
037. "A hat", — annaqla u šex komšayele komər, — "hat l ayko gəzzux? Hat maqwelux aʕli bu šeyolo w hul d məllilux u mede, d kətwa b lebi."
038. Annaqla ḥež u ḥasyo, lo koḏəʕ, ha hiye u zlamano, man yo.
039. Omər: "Ašər ono, noše mšadarralli, mərralli, əmmi: "Zux gab Šex Dham, kit gabe səsye, kḥel. Balki obelux səsyo me diḏe, gəršət i səstayḏux mine."
040. Omər: "Ya papaz, ono no Šex Dham. Gud hat qədrət saymətle mede, ono u mede, d əbʕət, gdobenux."
041. Omər: "Mən?" Omər: "Gud qədrət, əzzux maqanʕət u abrayḏi mṭaləq i aṯtayḏe." Omər: "Bu moro di arʕo w di šmayo u mede, d ṭəlbət, lo komannux "lo".
042. Omər: "ʕAl aloho! Ayko yo u baytayḏux? Ayko yo u xaymayḏux?"
043. Məllele aʕla, qaruto, fayəšle fəlge d saʕaye, gmoṭe li ele daʕ ʕarab.
044. Məllele omər: "U kon rabo d kulle, kḥozət, xəd goke d dahwo, ʕal qarʕe du kon, hawo diḏan yo.
045. Gəzzux w annaqla ono, lo koḏaʕno, mə gsaymət hat."
046. Omər: "ʕAl aloho w aʕli. Kazzino annaqla ono."
047. Qayəm u ḥasyo, Ḥasyo Afrem, rawəx ʕal i səstayḏe w səmle qəṣd du kon du šex.
048. Mhalaxle, maṭi. Maṭi li ele daʕ ʕarab, ḥəlle, lo komḏ̣ayəʕ u kon.
049. Azzeyo. Azze, nafəq u abro du šex, qrelele omər omər: "B xer aṯət, ya papaz! Nḥat!"
050. (Aʕ ʕarab, kit gabayye ʕade, komaqabli ḏ̣ayfe ġalabe, yaʕni koməhni ʕal i masale daḏ̣ ḏ̣ayfe. D oṯe ḥa qm u tarʕaṯṯe, d lo noḥət gabayye, oxəl w šote gabayye, lə kḥozəlla ṭowo, d lo noḥət, noquṣo yo aʕle kowe).
051. Məllele omər omər: "Ḥur, abro! Ono kətli gabux ṭalab ḥa. Gud lo saymətle, ašər lo konoḥatno mi səstayḏi."
052. Omər: "Mən yo, papaz?" Omər: "Gud obətli waʕd, d saymətli u mede, d obaʕno, gədnoḥatno."
053. Omər: "Waʕd ʕam aloho. Ha u mede, d ṭəlbətle, d qodanno aʕle, gsamne!"
054. Annaqla hiye, u ḥasyo koməǧġəl ʕam u abro du šex, i aṯto du abro du šex nafiqo lu tarʕo di xaymo, du kon, d əmmina.
055. Omər: "Kobaʕno", — u ḥasyo komalle, — "kobaʕno mṭalqət i aṯtayḏux."
056. I naqla d məlle "kobaʕno mṭalqət i aṯtayḏux", i aṯto du abro du šex ftiḥo baṣ ṣuʕre, bal lawṭoṯe. Mede mede mlawto koməǧġolo xabre.
057. Hano, u abro du šex, heš lə ḥzewayle, lo šaməʕwa xabro me fema lo ṭowo.
058. Aḏiʕi i naqlayo, haṯe Qaračiye, daʕiro lu aṣlayḏa.
059. Wegave, i naqla d šaməʕla hawxa, kolayṭo al lawṭoṯani, omər: "Zax! Ṭaliqa hat mini, lo kobaʕnax."
060. Naḥət u ḥasyo, drele šlomo aʕle w nšəqle w ʕabər.
061. Yatu, yatu u abro du šex ʕam gabe, məllele omər: "Kul mede uʕdo səmli u mede, d ṭləblux mini.
062. U mede, d kobaʕno, d oḏaʕne: qay səmlux aʕmi hawxa? W aṯət ṭləblux mini u ṭalaq di aṯtayḏi? Lo kəḏʕətla w lo kəḏʕətli!"
063. Omər: "Abri, ono aṯoyo bu darbo, nošo mšadarralli gabayxu.
064. Aṯoyo ḥzeli gabux, kale bu margo, bu darbo kal komarʕe, ar ruʕye komarʕən u ṭaršaṯxu.
065. Kale u zlam sowawo, kal koboxe. Dreli šlomo aʕle w mšayelile: "Mə kibux? Qay koboxət?"
066. Omər məlleli: "Ya papaz, zux b darbux! Latyo šuġlux hano."
067. Omər məllile, imeli aʕle, d omalli, mən yo, qay koboxe. Faqiro yo, maḥčet yo, balki qodanno msaʕadne. Ono samno mede?
068. Omər məlleli: "Kule u ṭaršano diḏi yo. Bas mede ḥa, d komabxeli, me šawʕo babe, kəmmənne annaqla hənne raxša balak, qṭiʕiwa as səsye balak me gaban.
069. Adyawma səsyo me diḏi, hawila muhro b tre hno ḥeworo w semoqo."
070. Omər məllile: "Annaqla hano komabxelux?"
071. Omər: "Lo! Hano lo komabxeli u medano. Bas komabxeli, u abrayḏi gawər ḥḏo Qaračiye.
072. W məqqa d əzzeyo əšne, əlla i Qaračiyaṯe, u ǧənsayḏan kul doʕər lu ǧəns daq Qarač. Haṯe, d komabxoli.""
073. U ḥasyo omər: "Ono aṯino, annaqla məllile: "Ənnu ʕal aloho w aʕli gdoṯeno, ṭolabno minux mṭalqətla w ḥzelux, mən hawi."
074. Omər: "Ya papaz, ono ġalabe ġalabe mamnun no minux. W ono ġalabe, ono heš lə ḥzewayli mina xabro lo ṭowo, bas a, u mede, d ḥzeli adyawma, i štaġaliye, d ǧġilola, škur mine d alo ġalabe, d xaləṣno mina."
075. W aṯi ʕaṣriye, u šex ġalabe fṣiḥ ʕam u ḥasyo w grəšle i səstayḏe mas səsyayḏe ma kḥel w qayəm daʕər.

======
Ritter: 083. Mur_Mi Der blöde Knabe und das Mädchen.txt
083. Der blöde Knabe und das Mädchen
001. Ono, əšmi Murad Šamʕun me Midən. Hawino b Məddo. Aṯīno larke zʕuro, lo koṯe l boli mede d Midən. Me ḥamšaḥṣar əšne babi mərleli čərroke, hul l uʕdo koṯe l boli, d omanno kmo xabre mina.
002. Komər naqla, kətwa u abro du malko, koməštaʕe ʕal u baḥar.
003. Šapiʕo baxəra rabṯo w kətwa aʕla kačke ḥliṯo ġalabe.
004. Qoyəm i kačkaṯe kḥayro ʕal u zʕurano, maʕǧabla ġalabe.
005. Ḥəlla aʕle, lo ḥəlle aʕla. Kətwa e, ʕumre štaḥṣar šwaḥṣar əšne.
006. Qayəm kətwa b iḏa mraye. Maḥtola ʕal u šafaq, ʕal i šəmšo w maḥtola b ʕayne, ḥəlle aʕla.
007. I naqqa d ḥəzyole, rafi w lo kofohamwo mede.
008. I baxəra azzayo, w hiye lo ǧġile aʕma.
009. Kətwa b iḏa kmo ġarat w kaʕbe, mḥalqila lu zʕuro w azzayo.
010. U zʕurano aṯi lu bayto w u fəkrayḏe ʕal i kačkaṯe yo. Hawi ʕayan.
011. I emo kamṭole u muklo, u babo komšayəl aʕle, nošo lo koḏəʕ qay kayule.
012. Daməx bag gale. Amṭalle aḥ ḥakime. U babo lo ṭrele ḥakimo bi qa qriṯayo əḏʕi, qay hawi kayiwo u zʕurano. Nošo lo koḏəʕ w lo hiye mərle lu babo, qay kayule.
013. Yawmo, u ḥolayḏe, bi qriṯo ḥreto yo, aṯi lu quṣro, mšayele ʕal u abro di ḥoṯo. Mərralle innu kayiwo yo.
014. Qayəm, aṯi l gabe, mərle: “Ono kḥozeno u ḥawalayḏe”.
015. ʕAbər, ṣxərle u tarʕo w yatu ʕam gabe, fayəš, mšayele šuwole ġalabe, w lo komǧawable abadan.
016. Mərlele: “Ḥur ya obr (= ya u abro) d ḥoṯi! Ono hawi b qarʕi medone ġalabe, w ono koḏaʕno u kyowayḏux: korəḥmət ḥḏo w lo kəmmət w kominakfət.
017. Yawmo may yawme ono rawixo no ʕal u səsyo b qriṯo ma qriyawoṯe, hawi wa lalyo w saṯwo w maṭro, i arʕo kula ḥewarto mu talgo.
018. Ḥərli, ḥzeli bayto. Dəqli ʕal u tarʕo, ftəḥḥalli u tarʕo.
019. ʕAbərno lawġul, kətwa tre niše l ruḥayye.
020. Qayimi an nišani, manḥattalli mu səsyo. Maḥatte u səsyo b dukṯo, w ono, amṭallalli muklo, axili w mərralli:
021. “Illa a trayna gḥayfinalux! Yaʕni gḥayfili xd u yaban.
022. Qayəm amṭalle lagan, maḥatte ʕal u laganano, ṭəšše u ṣafonano w fayəš ḥayfile. 
023. Ḥəffe, mlalle ʕayne masmalle mu ṣafono w ftəḥḥe u tarʕo w mḥalaqqe larwal. Tfəkke larwal mḥalaqqe. (w naḥət bi kaṣe).
024. W naḥət w lo koḏəʕ briṯo ayko yo, lo u tarʕo ḥzele w ṣxərre u tarʕo w me ʕayne sami.
025. Fayəš bi ḥalayo fəlge d saʕa w lo koḏəʕ məs soyəm, mayəṯ mu quro w mu talgo.
026. Ḥəlle, ḥzele bayto, qayəm azze lu baytawo, ʕabər lawġul, ftəḥle u tarʕo w yatu. Kətwa, ṣṭabəl wa, tawno. Mašḥalle ruḥe bu tawnawo w maḥatle ʕal ruḥe hul towe ṣafro.
027. Hawyowa i saʕaye tre, tloṯo bəṯr fəlge d yawmo, košoməʕ qolo.
028. Ḥzele: tre gawre laltaḥ, koməǧġoli ʕam ḥurma bu taboqo d lalʕal. Koməǧġoli aʕma w kəmmila: “Aḥna gəmḥalqinalax u ḥawlano, w hat maṣər raġle, w guršinale”.
029. Kqaymo i ḥurmaṯe, kalyo, w mḥalaqqe a trani u ḥawlo, azzayo maṣərla raġle du gawro d gərši u gawro.
030. U gawro kowe u gawro di ḥurma.
031. Hano xayifo krohəṭ, gmamṭe u šalfayḏe (ḥozewa šalfo tamo) w kqoṭəʕ u ḥawlo w kfoyəš šyar u zlamayḏan.
032. I naqqa d kowe šyar, kqoyəm, ḥzele raġloṯe maṣire ne! Aḏəʕ, kit nošo səmle mede ebe.
033. “Man yo man yo” məlle, “amar, man hət?”. Məlle: “Ono flan hano, laybi oṯeno gabux, zalṭono no. Hawli i ʕabayayḏux!”
034. Hulele i ʕabayayḏe, maḥtole ʕal ruḥe w aṯi l gabe. Məlle: “Mən hawi ebux? Qay hawxa hət?” Məlle: “Ono hawxa hawxa, hawxa u ḥawalayḏi”.
035. “W qay qṭiʕlux u hawlo?” Mərle: “I aṯtayḏux hawxa səmla ebux”.
036. Kqoyəm xayifo, gmamṭe i aṯto, gnoḥarla.
037. W maḥətle kmo yawme gabe, gəzzeyo gmamṭele səsyo w mamṭele ǧule ḥaṯe w gmarwaxle aʕle w d omalle: “Zux! Aloho howe aʕmux!”
038. Annaqla gdoṯe komər lu abro di ḥoṯo: “Hawxa hawi b riši man niše ḥaram.
039. Ha ono rab minux no w mǧarbo no ġalabe. W amarli mən yo u čərrokayḏux, d qodarno msaʕadnux!”
040. Qayəm u zʕuro, hawi lebe tasal w mərlele.
041. Mərle: “Ṭayyəb! Annaqla fayišo aʕli haṯe!” Gəmšayəl: “U baborano m ayko l ayko azzeyo?” Aḏəʕ u baborano azzeyo l Maṣər.
042. Kqoyəm, gdoṯe u ḥolo lu babo du zʕuro, gdomarle: “Hawli dahwo w kallawat ġalabe w hawli səsye w gawre aʕmi! Gəzzino laf Maṣər, hawli u zʕurayḏux aʕmi!”
043. Gəzzehən kulle l Maṣər, gyotu b darga rabṯo. Gmaḥət ax xiyamaṯṯe kulle tamo w gyətwi.
044. Hano kul yawmo gnoḥət lu balad, koyotu b qahwe, homaṣrəf ʕal i qahwe kula.
045. W kosoyəm ʕazayəm gabe ġalabe w komaṣrəf d lo ḥəšwo.
046. U xabro maṭi lu malko d Maṣər: “Aṯi ḥa nuxroyo, kit aʕme kallawat hul d əmmət: “Bas!”
047. Hano hawi iḏiʕo ġalabe b Maṣər. Yawmo ksoyəm ʕazime rabṯo w kqore u malko w aw wazire kulle d oṯən maʕri gabe.
048. Aṯən, maʕralle. I naqqa matəmme, u zlam komšayəl u malko: “Amarli aq qonune d gabayxu aydarbo ne!”
049. Mərlele: “Aq qonune gaban: iḏa kan, ḥa gnule me ḥa, w u ganowo msik mede mine, gmiṯabto aʕle, w gəmsalmina u ganowo lu zlam, u mede d obəʕ, ksoyəm ebe”.
050. Məlle: “Bas yo, ono haṯe kobaʕna w lo kobaʕno mede ḥreno”.
051. Gəzzeyo šabṯo ʕal i ḥalaṯe, gdoṯe u zlam, gdobe amro lag gawre d aʕme kulle: “Adlalyo, i saʕaye traḥṣar...” Lo! Maqəm ṭaʕino d omannolxu xabro...
052. U zlamano gəmšayəl baʕdan, gdoḏəʕ, i barṯo, i kačkaṯe man yo? Gdəmmile: “I kačkaṯe ktuyo i barṯo du sayomo du dahwo, rab mas sayome d dahwo d Masər kula, zəfkar lo koḏaʕno”. 
053. Gəzze gəmšayəl aʕla, tamo yo.
054. Me ruḥqo kmaḥwela lu abro di ḥoṯo. Kḥozela, gdomər: “Haṯe yo”.
055. Gəzzeyo, gmamṭe ḥurma sawto, gdomarla: “Zax gab i kačkaṯe w amarla: kobaʕno, u zʕurayḏi ḥozelax bas ḥamšo daqaʔəq!
056. W mbal hay mo dinore dahwo w hawla ne!”
057. Gəzzayo i ḥurmaṯe i sawto, gəmṭabqola w kṭəryo əṯyo lu quṣro laltaḥ gaba, w əzze u zʕuro ḥozela.
058. W gdəmmole: “I saʕaye traḥṣar b lalyo ṭroṯe, w ono kḥəzyalle”.
059. I saʕaye traḥṣar b lalyo u zʕuro gəzzeyo gyotu bi durto, kkole i kačkaṯe d əṯyo.
060. Hawyo traḥṣar w ruʕo, traḥṣar w fəlge, ḥḏo nuquṣ ruʕo, l aṯyo i kačke. Gnaʕəs, daməx.
061. I naqqa d daməx, qayimo aṯyo. Ḥzela damixo yo, daʕiro.
062. Qayəm ʕal ruḥe ḥzele: innu layto kačke, daʕər gab u ḥolo, mərlele: “Lo ḥəzyoli”.
063. Mərle: “Damixət! Adlalyo stine ksayminala!”
064. Deri yawmo disane kḥoze i ḥurmayo w gdomarla: “Mbal hay tremo dinore dahwo w zax amarla: adlalyo trəṯyo i kačke disane”.
065. I kačke disane gdəṯyo i saʕaye traḥṣar b lalyo, w u zʕuro gəzze l tamo, gdoməx kaman naqla u zʕuro, w gdəʕro i kačke.
066. Annaqla u ḥolo mərlele: “Ḥər! Annaqla tre kore damixət, w aṯyo. Uʕdo, haka damixət adlalyo, gqoṭannux!
067. W laḥatta oḏaʕno d lo damixət, hay arbʕi dinore dahwo. Maḥetən b kəstux w bnayene! W kul ma bonətte lə gnəʕsət, gfayšət hno... šyar”.
068. Hano gdobele təšʕo tleṯi dinore, lo kobele arbʕi w mərlele: “Maḥetən b kəstux w zux!”
069. Gəzzeyo kyotu hano, kfayšo i saʕaye traḥṣar, traḥṣar w ruʕo, traṣar w fəlge, l aṯyo i kačke. Kobəʕ doməx, aṯi l bole: u ḥolo gqoṭele, w aṯi l bole ak kallawat bi žebayḏe, b kəste. Qayim, msəkle ak kallawat w fayəš bonalle.
070. Bnele: ḥa, tre, tloṯo hol təšʕo tleṯi, mfatašle b kəste, lə ḥzele d ann arbʕi ayko yo?
071. Mərle: “Ašər, məqqa ma d omanno l ḥoli. Təšʕo tleṯi ne, lo gmətyaqənli. Hiye bnele, huleli arbʕi!”
072. Fayəš koməǧġəl ʕam ruḥe. Marke w larke u zlamayḏan lo daməx.
073. Aṯyo i kačkayḏan, i ṣpahi, i ḥliṯo. Aṯyo i kačke, ḥərla aʕle hawxa kalyo qume, lo ǧġil aʕma. E, kominakəf, zʕuro naʕimo yo!
074. Aṯi i kačkaṯe, azzayo, barimo marke w larke, d qoyəm quma d məǧġəl xabro mede. Abadan, lo xabro lo ǧġil.
075. Fayišo arbʕo, ḥamšo barmat brəmla w ḥərla aʕle d məǧġəl, məǧġəl xabro lo ǧġil.
076. Qayimo ġbino, msəkla u ǧaketayḏa w mḥalaqla b foṯe.
077. Məllale: “Səktər!” Mḥalaqla b foṯe w azzayo.
078. Azzayo i kačkayḏan w hano ġbin. Ṭʕəlle ruḥe, mbele u ǧaket di kačke w aṯi gab u ḥolo.
079. Mərle: “Həzyolux?” Mərle: “Ašər ḥolo, ḥəzyoli, bas mnakafno məǧġənno aʕma, w kale u ǧaketayḏa, amṭeli aʕmi. Mətyaqnit, innu diḏa yo hano!”
080. U ḥolo, lebe hawi tasal, mərle: “Ṭawwo səmlux! W ono kobaʕno u medano!”
081. Qayəm, msəkle mbele u ǧaketawo, maḥətle gabe.
082. W bu lalyawo i saʕaye traḥsar b lalyo gdomər lan nošayḏe d aʕme, gdomər: “Adlalyo kulxu mlayu ab bawarədaṯxu rṣaṣ w mqaweṣu kulxu b naqla ḥḏo! Lo kolutu hul d moḥutu kulle d aʕmayxu!”
083. Qoyəm an nošani, hawyo i saʕa traḥṣar b lalyo, mḥalle kulle b naqla ḥḏo a rṣaṣat.
084. I qyamto qayimo. U balad kule qayəm. Qayəm ʕal u qolo. “Mən yo, mən lo yo?”
085. Aṯən ar rumoye, aṯən an noše marke larke, ḥzalle u zlam: “Mə kito?”
086. Mərle: “U ḥarami msəklan, ʕarəq, w aḥna mbelan u ǧaketayḏe, kaleyo aʕman. W da ḥat howutu mətyaqnutu minan, u ǧaketano, lo kəḏʕina d man yo. Hatu i ḥkume hatu, gdəḏʕutu d man yo”.
087. Gdoṯe, towe xabro ʕal u malko: “Innu aydarbo noše nuxroye aṯən ḍayfe gaban, w oṯən noše me gaban, məʕtadən aʕlayye? Hano lat yo ṭowo, bu ḥaq di mamlakayḏi”.
088. Deri yawmo gmamṭe aḥ ḥayoṭe d Maṣər kula, d əḏʕi, man ḥəṭle u ǧaketano w d man yo.
089. Me ḥa l ḥa, me ḥa l ḥa aḏiʕi i barṯo du... d kosoyəm u dahwo, du zəfkar.
090. Qoyəm, gəmšayli, gəmšadri bəṯre du babo, d oṯe gabe. Gdomarle: “U ǧaketano di barṯayḏux yo?” Gdomər: “Di barṯayḏi yo!”
091. Gdomər: “I barṯayḏux, azzayo b ramšəl b lalyo, d gənwo u zlamano u nuxroyo d aṯi l gaban, u ǧaketano aʕme yo, w annaqla lazəm d obinaleyo, i kačkayḏux”.
092. Gəzzeyo deri yawmo, gəmsalmi i kačke lu zlamayḏan w gdomər lu abro di ḥoṯo: “Haṯe i kačke?” Gdomər: “Haṯe yo”, w gdomər: “Annaqla haṯe elux yo”.
093. W gməblila, i kačke, w gdoṯən eba lu baladaṯṯe.
094. W gməpṣəḥ u zʕurayḏan, w foṯe ksoməq, w ktowe gawro ḥaṯo.

======
Ritter: 084. Ǧorǧ_Mi Der Muhammedanische Koenig und sein christlicher Ratgeber.txt
001. Ono Ǧorǧ Murad Goge (Malfono: lo malizat!) me Məddo. W hawino bu Quds.
002. Kətwa malko daṭ ṭaye. U mustašarayḏe qašo wa. W roḥamwa aṣ ṣuroye ġalabe.
003. U malla w i emo du malko qḥiri ġalabe mu qašano w abiʕi d mahəlkile, qəṭlile.
004. Fayiši lalyo imomo mšawri b ḥḏoḏe, d ḥatt saymi masale mede w xəlṣi mu qašano.
005. U šexano lalyo imomo, gəmpatpət b qarʕe du malko w kəmfasəd ʕal u qašano, laḥatta mahlakle.
006. U malko lo komaṣəṯ aʕle. U mede, d samwa, bi šira du qašo howewa w u mede, d samwa bi šira du malla, ḥərwowa i masale.
007. Ḥəngi i emayḏe maʕəqla aʕle omər: "Yabo mə kəbʕat mini?
008. I zax, hat w u malla, mtafequ ʕam ḥḏoḏe w sumu šarṭat ʕal u qašano w haka lo qadər mǧawəb aʕlayye, i naqqayo zəbṭina ḥəǧǧe aʕle, qəṭlinale.
009. Fayəšlax mede?" Əmmo: "Lo!" Azza gab u malla w maḥkelale. Omər: "Madam hawxa ʕal baxti, annaqqa kiban xəlṣina mu qašano."
010. Omər azzehən, fayiši tre tloṯo yawme be šabṯo be məqqaṣ, hənne kəmšawri b ḥḏoḏe, qayimi, səmme tloṯo šarṭat w azzehən, mərre lu ʕmiro w u ʕmiro azze, qrele lu qašo w aṯən mərralle aš šarṭani.
011. Aš šarṭat: u qamoyo: kəmšayli mu qašano: "Aloho, mə šəkəl yo? Mən yo u šəkəl d aloho?" Kobəʕ mǧawəb.
012. U šarṭ ḥreno: gəmšayli mu qašo: "Aydarbo aloho koḥoze i arʕaṯe kula, xəd kətyo kṯiwo ba kṯowe mqadše? D əmmina: foṯe l Ṭarablus yo, aydarbo koḥoze Ṣayda?
013. Agar ḥoze Ṭarablus, b aydarbo koḥoze Ṣayda?"
014. W u šarṭ da tloṯo: "Aloho xləqle sawko lu ənsan, lu barnošo, me kul šəkəl daʔ ʔalwan.
015. Xləqle sawko ḥeworo w sawko komo w sawko šaʕuṯo w sawko bu rang du dahwo w sawko bu rang du qaṭmo. Maʕada u sawko yaroqo lə xləqle.
016. Mən yo u sababano?" Lazəm u qašano d mǧawəb ʕal u hnano.
017. Annaqla hənnək bu fəkraṯṯe, ənnu u qašano haw kibe mǧawəb ʕal hano, ʕal u šarṭano. I naqqayo gzəbṭi ḥəǧǧe aʕle w gqəṭlile.
018. U qašo manbahle w aḏəʕ, d kit masale muʔamara aʕle.
019. Ṭləble mu malko omər: "D obətli muhla, tloṯo yawme!" Omər: "Uʕdo ono kibi mǧawabno aʕlayye, bas", — omər, — "u suwal da tloṯo kobəʕ amṭeno ḥa, d mǧawəb aʕmi, liʔanno laybi ono l ḥal diḏi mǧawabno aʕle."
020. "E", — omər, — "ġamo layt. Tloṯo yawme ṭrowən arbʕo! Izux!"
021. Naḥət u qašo, azze lu šuqo du sawal w šqile ḥmoro naʕimo ʕilo, šafiro hawxa mamṭele lu bayto, ḥəfle w mhandazle w srəqle w tloṯo yawme maḥatle bu ṣalon w maṣərle dlo muklo w dlo štoyo.
022. U yawmo da tloṯo zbəṭle u ḥmorawo ʕal kaṯfe w aṯi lu diwan du malko.
023. Aṯən aʕ ʕasekər ar Rumoye, msəkke u qašo kəbʕi mtaxrile: "Aydarbo gdoṯət lu quṣro du malko w gmamṭət ḥmoro aʕmux?"
024. Omər: "Izoxu ameru lu malko: "Amṭele u ḥawrayḏe, d kobəʕ mdafəʕ aʕme."
025. Omər azzehən, mərre lu malko. U malko omər: "Mosequle w ṭʕanu u ḥmoro ʕal iḏayxu, amṭewule!"
026. Omər aʕ ʕasekər naḥiti, mamṭalle u ḥmoro w ṭʕənne w aṯi u qašo, ṭləble daṣṭur mu malko, d obele oda, d tole u ḥmoro eba mwaqqat.
027. Omər ftəḥḥalle bayto w ṣxərle ʕal u ḥmoro.
028. Omər: "Ha u malkayḏi, mə kəbʕət?" Omər: "Kale u malla, ono lo kobaʕno tə mede!
029. U malla u mede, d mšayele minux, mustaʕəd d mǧawbətle?" Omər: "ʕAl ʕayni!"
030. Omər: "Kəbʕət əḏʕət, aloho mə šəkəl yo w kəbʕət ḥoze aloho?" Omər: "E!"
031. Omər: "Kibux ḥayrət bi šəmšaṯe əšmo?" Omər: "Kibi." Omər: "De tux!"
032. Annaqqa fəlge d yawmo w i šəmšo ḥayəmto w bahərto mede ʕəǧbo.
033. Zbəṭle qarʕe du malla mi qamčkayḏe w hul qadər ḥəṣle ʕaynoṯe, mṣalṭile ʕal i šəmšayo.
034. L azze tre laḥḏ̣at, ʕayne mdamʕi, hawara fayəš mazʕəq.
035. "E", — omər, — "sabbav! E bi šəmšaṯe lo qadirət madiqət daqiqa. Aydarbo gmadiqət b aloho, d xləqle u kawnano? Hawxa kəbʕət d mšabhət aloho, i tašbiha yaʕni naʕəmto, xəd i šəmšaṯe?"
036. U malko fṣiḥ. Aḏəʕ, d u qašayḏe xarǧ yo.
037. Omər: "De malla, u šarṭayḏux da tre ḥozeno!" Omər: "Kobaʕno oḏaʕno, aydarbo aloho koḥoze, d əmmina, foṯe laf Ṭrablus. Aydarbo koḥoze Ṭrablus w b nafs du waxt koḥoze Ṣayda? Hayo laf u šarq yo w haṯe laf u ġarb, aydarbo koḥoze?"
038. Omər u qašayḏan omər: "ʕAl ʕayni!" Omər mofaqle šamʕo w maḥatle ʕal i ṭawle, ʕal u foṯuro qum u malko, mamṭele kəbrit, maqəṯle.
039. Omər: "Koḥozutu, ya ʕamo, koḥozət, ya u malkayḏi?" Omər: "Naʕam!"
040. Omər: "Aloho, ba kṯowe kṯiwo yo, d kətyo nuhro.
041. Latyo ənsan, xəd u mallano diḏux, d howele tre ʕayne bas! Aloho — šəbho l əšme — nuhro yo.
042. Aydarbo u nuhro du šamʕano komaḥwe ʕal kul dukṯo, hawxa aloho koḥoze briṯo kula."
043. Omər u malko fṣiḥ w fṣiḥ w gaḥəx w mkayafle, bale u malla w i emo bʕiǧi.
044. Omər: "Ha! U šarṭayḏux u talət!"
045. Aṯi u malla, omər: "U šarṭayḏi da tloṯo: qay aloho xləqle maʔ ʔalwan kulle sawko lu barnošo, žġayn mu sawko u yarowo lo xləqle?"
046. Omər: "ʕAl ʕayni!" Omər: "Ya u malkayḏi! Kobaʕno mede minux. Gəmsamḥətli ebe?" Omər: "Mən yo?"
047. Omər: "D obətli u mallano, ʕobarno ono w hiye bi odaṯe, obətli daṣṭur, u mede, d samno bu mallano, yaʕni lazəm maṭəʕli."
048. "E", — omər, — "balki kəzzux qəṭlətle? Bəʕǧətle, ḥənqətle?"
049. Omər: "La la la, mede mawxa lazəm howət tasal w lo mfakrət, d əzzino maʔḏene! Bas mede baṣiṭ kobaʕno d samno aʕme. W mamṭene, daḥatta mǧawabno ʕal u šarṭano." Omər: "Izux!"
050. U malla qḥir, bʕiǧ, aṭ ṭaye, d kətne, kḥayri hawxa b ḥḏode, lappe saymi tə mede.
051. Qayəm. U qašo ʕabər li mazalle, hiye w malla, w azze, mamṭele ṣwaʕto, boya, yaraqto. W aṯi, zbəṭle i boyayo, frəxle daqne w aš šuwerəb w qarʕe du malla bi boyaṯe, hawi yaroqo, be xəd u gelo, aydarbo yo yaroqo hawxa.
052. Omər aṯi mofaqle u malla w maḥatle b fəlge du diwan qum u malko.
053. W me tamo hǧəmle ʕal i oḏa ḥreto, mofaqle u ḥmorawo w dfəʕle lawġul lu diwan.
054. I naqqa d u ḥmoro ḥərle b daqne du malla w ḥəzyole yaraqto, mzanʕarle w hǧəmle aʕle w fayəš mparaṭla b feme.
055. Omər u qašo aṯi lu malko omər: "Aloho — šəbḥo l əšme — lo xləqle sawko yaroqo, ʕal d kit ḥmore ġalabe kafine baš šiqone. Mawxa aloho lə xləqle sawko yaroqo."

======
Ritter: 085. Laḥdo_Mi Ziegenraub der Kurden und Gegenraub.txt
001. Ono, Laḥdo, məǧġənno xd u mede, d ḥzeli b Midən.
002. Midən qriṯo, u ʕadadayḏa tləṯmo bote wa.
003. Qriṯo kulle ba tfəngat wayne. Mi zəḥṯo daʔ ʔAkrad, d kətwayne tamo.
004. I šato dann alfo w čaʕmo w arbʕo w ʕəsri kətwa ḥa ṭayo w zaʕim da blad anihone daṭ ṭaye.
005. Mʕanatwa me Midən, obaʕwa d manhabbe w mobəl u sawalaṯṯe.
006. Qayimi hani, u ahl di qriṯo, msalaḥḥe ruḥayye w aḏiʕi, ksoyəm mede appe.
007. Qayəm hano Mḥammaye Elo, məlle lam Mədwoye: "Baxti alxu! Ṭro oṯən u sawalaṯxu sidan w diḏan oṯən sidayxu. Mede bayn elan w alxu layt."
008. Mətyaqanne, qayimi, mṭaraṣṣe u sawalaṯṯe lu ḥdud, d bayn alle w l Mḥammad Elo.
009. Qayimi hani, kul ḥa azze lu šuġlaṯṯe.
010. Hano mamṭele ʕaṣabe m diḏe, maḥatle bayn lu sawal w li qriṯo. W mədle, mbele u sawalaṯṯe.
011. Bəṯr me d šamiʕi di qriṯo, u sawalaṯṯe Mḥammaye Elo mbele, qayimi, azzehən lu ḥarb, d mḥarbile.
012. I naqla d azzehən, qṭil tloṯo gawre me Midən w qṭil ḥamšo mag gawre d Mḥammaye Elo.
013. Walakən u sawal mbele, maxlaṣle.
014. Bəṯr me d mbele u sawal, u yawmawo, u yarḥo d oḏar, di šato dann alfo w čaʕmo w arbʕo w ʕəsri wa.
015. I naqlayo aʕ ʕeze kulle mwaladwalle, aṣ ṣafuraṯṯe naʕime wayne.
016. Hani, aṣ ṣafuraṯṯe, kosaymi ḥe, lašan ḥalwo layt əxli, naʕime ne, ann emoṯaṯṯe azzehən.
017. Ǧbiri u ahl di qriṯo zwənne ʕeze ġayr manək.
018. Ḥatta d monaqqe aṣ ṣafure daʕ ʕezanək.
019. Mraballe aṣ ṣafuraṯṯe, hul d maṭən lu qayṭo. Hawən aṣ ṣafure rabe.
020. Hani mə mərre? Mərre: "Aḥna tolina i ḥayfayḏan ʕal Mḥammaye Elo!
021. Lazəm maydina, xəd hiye mədle minan, ʕeze w qanyone, aḥna ste gmaydina mine w labəd qəṭlina gawre m diḏe!"
022. Qayimi hani, azzehən bu yarḥo d ob, maḥatte kawmo qum Mḥammaye Elo w qm i ʕašərtayḏe.
023. Qṭəlle tre gawre mənayye w mamṭalle alfo riše d ʕeze.
024. W tu žmira saġ! Tayimo.

======
Ritter: 086. Ḥ_Mi Schallîṭa und Ballîṭa.txt
086. Schallîṭa und Ballîṭa
001. Əšmi Ḥanna, u abro du mḥasyo Xuri ʕIsa, w ʕumri tre w ʕəsri, b Bayrut.
002. Kətwa tre gawre. Ḥa, əšme Šalliṭa, w ḥreno, əšme Balliṭa.
003. Šalliṭa kəmdayən ḥamšo quruš w kmoyadde bu zor. W Balliṭa kmidayən w lo kobe mede.
004. Naqla Balliṭa hawi sniqoyo l ḥamšo quruš w aṯi gab Šalliṭa.
5 W mərlele: “Ya aḥuno! Mdayanli ḥamšo quruš, w ono gdobenoluxne bi ḥaftiyaṯe”.
006. Azza i ḥaftiye qamayto, w Balliṭa lule aḥ ḥamšo quruš l Šalliṭa.
007. W Šalliṭa kul naqqa gəzze gabe, w Balliṭa komarle: “Layt aʕmi w lo ʕwədli”.
008. Balliṭa ʕaǧəz w mərle li aṯtayḏe: “Šafər mede, maməṯno b ruḥi w maxəlṣina m Šalliṭa”.
009. W hawxa maməṯle Balliṭa b ruḥe w mobelən laq qawre.
010. Aṯi Šalliṭa i naqla d šaməʕ, d Balliṭa mayəṯ.
011. I naqla d ʕabər Šalliṭa lu bayto d Balliṭa, mərle li aṯtayḏe: “Ḥzay! Balliṭa mayəṯ, bas aḥ ḥamšo qurus d Šalliṭa lə gmayṯi”.
012. Hawxa azze Šalliṭa laq qawre.
013. U qawro, d maḥatte ebe, kətwa xd u bayto. Kətle šaboko w tarʕo.
014. I naqla d Šalliṭa maʕbarle riše mu šaboko, ḥzele, w mən ḥzele? Arbʕi ganowe ʕam u rišaṯṯe.
015. W kətwa aʕmayye xazine rabṯo, kallawat.
016. I naqla d mfaraqlən ak kallawat kulle, fayəš ʕalbe d dahwo.
017. W mərre: “Ayna d qodər towər bu sayfano u tabutano l tre falqe, kmoyəd i ʕalbe du dahwo”.
018. Nošo lo mqarawle illa u rišo dag ganowe.
019. Mʕalele, u rišo dag ganowe, u sayfo bi hawa, w ḥa mag ganowe bnele: “Ḥa! Tre!” w lo mərle: “Tloṯo”. Balliṭa mu tabut qrele b qolo ʕalyo: 
020. “Qumu, ya miṯe, ʕal as saġ!” Šalliṭa mən larwal mərle: “Aṯinalən!”
021. Ag ganowe i naqla d šamiʕi, mahzamme.
022. ʕAbər Šalliṭa gab Balliṭa w msalamle aʕle.
023. Ag ganowe i naqla d mahzamme, mərlən: “D lowe hano gaḥxo aʕlayna! Toxu, mšayʕina ḥa, d ḥoze, man ne hani, d gaḥixi aʕlayna!”
024. Azze ḥa, kit kəmme ʕal riše.
025. I naqla d maṭi lu qawro w maʕbarle riše mu šaboko w ḥzele Šalliṭa w Balliṭa, kalən komqatli.
026. W Balliṭa komər: “Lo sawiʕət mak kallawatani kulle w kəbʕət aḥ ḥamšo quruš?”
027. Mžədle iḏe lu šaboko Balliṭa w mədle i kəmme du ganowo w hiwole l Šalliṭa.U ganowo mahzamle.
028. I naqla d ḥzelən ag ganowe hawxa, šamiʕi, komər: “Mahzemu! Am miṯe kulle qayimi maq qawre, w kul ḥa mənne maṭile ḥamšo quruš. W ḥa menayye lo maṭile mede, w huwwalle i kəmmayḏi”.
029. W hawxa mahzamme ag ganowe. W hawxa lule Balliṭa aḥ ḥamšo quruš.
030. W hawxa mədle Šalliṭa mə ḥlofa i kəmme du ganowo.

======
Ritter: 087. ME_ME Der Königssohn als Teppichweber.txt
001. Ono Malke Ilyas Fayəz. Tawallid i=šato d ann=alfo w čaʕmo w traḥṣar.
002. Gdomannanxu qəṣṣa basəmto adlalyo.
003. Əmmi kətwa w latwa šṭaw m aloho latwa.
004. Kətwa malko w kətwayle ḥa abro bəlḥuḏe.
005. Azzé yawmo ʕal yawmo, u=malkano, ʕayne w ʕal u=zʕurano yo.
006. Azzé waxt eba rabo, w hiye, u=zʕurano (u=abro di=qəṣṣa yo, ṭabʕan), u=zʕurano, ʕumre hawi tarte w ʕəsri=əšne.
007. Yawmo m ay=yawmoṯe d aloho košopəʕ karwan m ani Nawar Qarač.
008. Koḥoze kačke baynoṯayye. U=abro d u=malko ġalabe konofəl lebe, nafəl lebe eba.
009. Azzé waxt eba, koqoyəm u=zʕurano, aydarbo? Yawmo ʕal yawmo komimanəʕ w kowe ḏ̣aʕif.
010. U=fikrayḏe ayko yo? Gab i=zʕurtaṯe. 
011. Hano, i=emo komfakro ebe ġalabe, b-u=zʕurano, w u=abrayḏa ġalabe kowe ḏ̣aʕif w kowe maniʕi.
012. W-i=emo ʕayna ʕal aloho w-ʕal u=zʕurano yo.
013. W lu=kuyo aula d-qaymo, d-əmmo raṣan l-u=abrayḏa: “U=ḥawalayḏux mən yo?”
014. Lə=komʔamno mene, ḥatta d-əmmole.
015. Yawmo mǧarʕo ġalabe i=emo qayəm, məllale, əmmo: “Ya abri, ḥawal diḏux mən yo, hawxa kowət ḏ̣aʕif?”
016. Omər: “Ya yade, wallah menax kmətle, m aloho lə=kmətle. Ono nafəl lebi b i=zʕurto qaračiye. Ḥal w ḥawal diḏi hawxa yo.
017. Hagar d-mayiṯo i=zʕurtaṯe, l i=arʕo yo, w d fayišo, eli yo.
018. Walaw howeno mo=kore abre d malko, ono gəzze, gədšopaʕno b i=mamlaxṯo, w-illa gədšoqanno i=zʕurtaṯe.”
019. I=emo madʕalla aʕle məlla: “Abri, haṯe ʕaybo yo b ḥaq diḏan. 
020. Babux malko yo w-aḥna, adyawma i=mamlaxṯo b iḏan yo. W ono malkṯo w-babux malko.
021. Hat aydarbo adyawma gmaḥtət ʕal ruḥux d-šəqlat ḥḏo qaračiye? Haṯe lo=kowe!”
022. Qayəm omər: “Wallah, ya yade! Hagar kəbʕutu hawxa w lo=kəbʕutu ste, ono, b i=zati gədmoyaṯno, gxolaṣno m u=ḥayatano.”
023. Qayəm ḥa=yawmo i=emo mǧaraʕla, məlla: “Gdəmmono l babux w ḥəšwina latwayt w gmətbarʕina menux.”
024. Qayəm hano, i=emayḏe, i=emo d u=zʕuro, azzá l u=tarʕo d u=malko w-mḥela ʕal u=tarʕo.
025. Hano, u=malko, ḥəlle: “B u=waxtano latyo lo=waxt d wazire, latyo lo=waxt d wazire d oṯən, lo=waxt d əstəqbal d noše, illa haṯi m u=baytayḏi yo.”
026. Ftəḥlela u=tarʕo, ḥəlle gava kala i=malkṯo. Məlle: “Xer, ya malkṯo!”
027. Ummo: “Wallah, yaʕni menax kmətle, m aloho lə=kmətle.
028. U=abrayḏux i=qəṣṣayḏe hawxa yo. W nafəl lebe b kačke qaračiye.
029. W yaʕni mnakfono d əmmallux, walakin ǧbərleli l u=mawḏ̣uʕ d u=abrayḏux, ḥatta d əṯyono d əmmallux.”
030. Məllela omər: “Ya ḥurma, haṯe ġer mumkin i=qəṣṣaṯe yaʕni t uyo w aḥna, ono malko w komolakno ʕal i=mamlaxṯo.
031. W adyawma gminakfina me ruḥayna d əmmina, mašəmʕina noše d əmmina: “Walla magwallan u=abrayḏan.”
032. U=ʕəlmo mə gdomallan? Gdəmmi: “Aṣl dəṯṯe hənnək ste qarač xoṯayye.”
033. Kibax d əmmat zəd? Walla anqaṣ?” Əmmo: Lo!”
034. “E”, ‒ məlle, ‒ “u=abrayḏan kxəṣrinale.
035. Ḥəšwina amṭelan abro me larwal w mrabelan. W ṭro dis d əzzeyo. Ayko d kəzze, ṭr=əzze, gmətbarʕina mene.
036. Ḥəšwina, latwaylan abro!
037. Latyo ṭaw me d kəsbina i=ḥṭiṯayḏe w bikun maməṯlan b i=ḥaṣra d lebe?”
038. I=naqlayo u=malko kali w məftakalle b ak=kewe d i=lašayḏe, omər: “Ya ḥurma, xəd kəḏʕat. Ono bari m i=qəṣṣaṯe diḏe.”
039. I=naqlayo qayimo i=malkṯo, mkalafla tre=wazire, hulalle amro, əmmo: “Gəzzoxu, gədməstaʔǧritəlle qunax, larwal d u=balad, w gmagwiritəlle w lo ono ḥəzyalle w lo u=babo. Ḥəšwina latwa.”
040. Aw=wazire, hənne taḥti lʔamr ne, mə gsaymi?
041. Aṯən, azzehən doġri gab u=babo d i=kačke w iḏa qarač yo.
042. Ṭabʕan mazal azzə́n maḥatte ʕal ruḥayye w azzə́n ṭəlbi i=barṯo d u=qaračyano.
043. Gdəzzə́n ṭəlbila mene xəd alo, xd u=ʕulmo.
044. Hano, azzə́n: “Šlomo aʕlux!” ‒ “Ahla w sahla, ʕal aʕ=ʕayne!”
045. Koḥoyər u=məṭərbyano: wazire, hal halla!
046. W aṯən ʕal u=ǧulayḏe: “Xer inšalla!” ‒ u=məṭərbi kosoyəm ba mḥele.
047. Kḥayri: i=kačkayḏe ste, kalá tamo ksaymo mḥele b rax diḏe, qarač ne.
048. Koḥayri b i=barṯo d u=qaračyano: kəmmatla məfqolux m i=bəḥto d i=naʕame.
049. Fəʕlan, a=tre=wazire, yaʕni maʕǧabbe i=zʕurtayo, walakin, hagar d mšayli ʕal aṣl diḏa, hiya qaračiye yo.
050. Koqaymi hani, koməftakri, kəmmi: “Yaho! U=zʕurano ayko ḥzele i=balwaṯe?”
051. Koqaymi kulle l mane?
052. Kəmmi l u=babo d i=kačke, əmmi: “Aṯina l gabux b u=qawl d aloho d obatlan i=barṯayḏux l u=abro d u=malko.”
053. Ḥəlle hawxa appe, omər: “Hatu a=tre=wazire aṯitu ṭəlbutu i=barṯayḏi l u=abro d u=malko?” Əmmi: “E alo.”
054. Omər: “Ṭayyib. I=məhna d u=abro d u=malko mən yo? I=ṣənʕayḏe mən yo?”
055. Əmmi: “Abre d malko yo.” Omər: “Ono koḏaʕno abre d malko yo. I=ṣənʕayḏe d košoġəl mə kətle ṣənʕa b iḏe?”
056. Əmmi: “Latle ṣənʕa.” ‒ “E”, ‒ omər, ‒ “mazal latle ṣənʕa, lu=gdobene i=barṯayḏe ele.”
057. “Aydarbo lu=kobatla? Aḥna wazire w aṯina ṭəlbina i=barṯayḏux l u=abro d u=malko.
058. U hat, ḥa qarači, korəfḏ̣at u=amrayḏan?”
059. Omər: “Kəpxu quṭʕitu qarʕi ste, hayo l ruḥa,
060. Walakin ida d əmmitu ʕal xaṭər diḏi d obeno i=barṯayḏi l u=abro d u=malko… d l=owe ṣənʕa b iḏe, hayo abadan lə=gdobena.”
061. Hani, i=ǧamaʕaṯi məftakarre hawxa, qayimi, əmmi: “Ḥaq kit b iḏe d u=qaračiyano.”
062. Aṯən madʕarre u=ǧuwab ʕal u=abro d u=malko.
063. U=malko, haw mraǧʕile.
064. Mərralle, əmmi: “Lazəm yəlfatlux ṣənʕa, ḥatta d u=qaračiyano d obelux i=barṯayḏe.”
065. Məftakalle: “Mə gədšoġanno ono l ruḥi, mə=kito, ya gali wazire?”
066. Əmmi: “Mə=kito? Səm səǧǧadat m ani, d kosaymi am=məṭərb, hənnək ste kosaymi.”
067. Omər: “Walla i=fikraṯxu ġalabe ṭowo yo.” Azzə́n. Mamṭállalle aḥsan mʕallim, šuġlo d u=ʕaǧam, w amṭállalle m u=ʕamrano taškilat, tloṯo arbʕo šəklat w ʕədde.
068. Yaləf l u=zqoro ġalabe ṭowo, u syomo d as=səǧǧadat.
069. Hano, bəṯṯər me d mkamele i=səǧǧadayḏe ʕal mazbuṭ, qayəm moballe i=səǧǧadaṯe maḥwiyalle l mane?
070. Maḥwiyalle l u=babo d i=kačke, əmmi: “I=ṣənʕayḏe haṯe yo.”
071. Omər: “E! G̣alabe ṭowo yo.” I=kačke raḏ̣yo, u=babayḏa raḏ̣i.
072. Azzé yawmo, aṯi yawmo, mbaraxxe i=kačke ʕal u=abro d u=malko.
073. Ftə́ḥḥalle u=baytayḏe larwal m u=balad. Azzé waxt eba. Tarte tləṯ=əšne, u=babayḏe mayəṯ, u=malko.
074. Bəṯr me d mayəṯ u=malko, ma kit, bəṯr m u=malko? U=abrayḏe.
075. Mtawaǧǧe u=abrayḏe b dukṯe d u=babo.
076. Hano, bəṯr, azzé zaman eba, waxt yarixo, aṯi l bole, kobəʕ d hiye ste yaʕni, d korəx bayn d u=balad d oḏəʕ u=ḥaq, u=naḥaq man yo. Mək=kit, mə=layt b u=baladayḏe.
077. Hano koqoyəm, moyəd l a=tre wazirayḏe w kokorəx bayn d i=walayaṯi. Walaye rabṯo yo.
078. Kəzzé larwal m i=walaye. Koḥoze maṭʕam: mən maṭʕam? Maṭʕam rabo,
079. W asʕar kit ʕal feme d u=maṭʕamano: u=səʕr d u=ṣaḥn d u=baṣro, b tleṯi=qurušat maḥatte u=səʕrayḏe. W b ġer dukṯo ṭime ḥamšo, šawʕi w tmoni=qurušat.
080. Hano, u=malko omər: “Yaho! U=zlamano, u=maṭʕamano, fəʕlan ġalabe raxiṣ komzabən!” Qayəm, ʕabiri, əmmi: “Hano b ḥaq d aloho komzabən!”
081. ʕAbiri lawġul, l ani mətʔahalle appe: “Ahla w sahla! Špaʕu lawġul!”
082. Šapiʕi, əmmi: “Kətxu oda xṣuṣi?” ‒ “Naʕam.”
083. Maʕəbrənne. I=naqla d maʕəbrənne, tloṯo arbʕo=zlamat m ani (i=quwaṯte ṭawto) zbəṭənne me droʕayye w ftəḥḥanne sərdab taḥte d i=arʕo, əšti=darge, laltaḥ.
084. Ḥərre: gava kalə́n qarʕe d zlamat qṭiʕe, hən kosəlxi, baṣro kule baṣro d ənsane. Kosəlxi appe.
085. Hani, i=naqla d lu=waziro w lu=malko ḥzalle i=ḥzaytaṯe, hani, lebayye qṭiʕ.
086. U=malko omər: “Hani he m u=zaman d babi kosaymi i=qəṣṣaṯe!”
087. Qayəm i=naqlayo, mə=ksaymi? Šmayo ʕelayto w arʕo našəfto! W taḥte d i=arʕo wa.
088. Yatiwi. Yatiwi, koḥozən b ʕaynayye, mə=kosaymi hani.
089. Konəḥri kul=yawmo u=taqino.
090. Konəḥri u=taqino, annaqla ḥzay be kozobəṭ m aṯe mažidiye, tlaṯmo mažidiye.
091. U=baṣrayḏe komzabnile, baṣro d aʔ=ʔisanat, d kobən l aʔ=ʔisanat.
092. Azzé tre, tloṯo=yawme, zbəṭṭe b i=qamčke d u=waziro rabo.
093. Nḥərre hawo l qul ʕayne d u=malko. Komər: “Alo, hano azzé ḥa m a=tloṯo.”
094. Ha! Azzé bəṯr me tre=yawme, zbəṭṭe u=ḥreno ste. Nḥərre u=waziro ḥreno.
095. U=malko, əšmo naʕimo yo hawxa, ḏ̣aʕif yo. Ṭralle, əmmi: “Ṭro toqən hano!”
096. Qayəm ḥa=yawmo, aṯən l u=malko buxa, əmmi: “Aṯi dawrux!”
097. Omər: “Qay gnəḥritəlli? U=baṣrayḏe məqqa gmamṭe?”
098. Əmmi: “U=baṣrayḏux gmamṭele mede ḥamši, əšti=waroqe.”
099. Omər: “Ṭayyib! Tawəlli ʕidde w kəbʕitu hatu, krəḥmitu ak=kallat.
100. Lo l boyi d ak=kallat kosaymitu haqqa ʕəǧbani b u=ʕulmo?”
101. Əmmi: “Bele!”. Omər: “Ḥəšwitu qṭəlxəlli! Kit ġer mede mena?” Əmmi: “Lo!”
102. Omər: “Iḏa b u=yarḥo d lo=mantaǧnanxu alfo=waroqe, i=naqlayo dis kalí qumayxu!”
103. Ḥərre hawxa b ḥḏoḏe, hani, d kosaymi ǧaraʔimani, əmmi: “Xabre yo!”
104. Əmmi: “I=ṣənʕayḏux mən yo?” Omər: “Kosamno səǧǧadat. Tawəlli ʕədde w tawəlle ʕamro w ṭlabu meni kul=yarḥo alfo=waroqe!”
105. Ḥərre b ḥḏoḏe, əmmi: “Haṯe xəzna yo, hagar t owe hawxa.”
106. Mamṭállalle, xəd kobəʕ. B ḥamšaḥṣar yawme mofaqle səǧǧade d əmmat: “Iḏoṯe l=azze aʕla.”
107. Ḥa mənne omər: “L ma gəmzabninanne hani?”
108. Omər: “Kətxu aǧirin? Ṭro ḥa əzzé makraxla bayn d i=walaye!
109. Hano u=šuġlo d ap=pirat. Mqademəlla, mbeləlla gab niše d wazire, gab niše d malke, makrexəlla gab ab=bote rabe sawiʕe.
110. Hanək kəḏʕi b i=qima d as=səǧǧadatani. Walla lo=howe af=faqire m ayko kəḏʕi appe?”
111. Əmmi: “Haṯe ste xabre yo.”
112. Qayəm, huwalle l ḥa w kmakraxla bayn d i=walaye.
113. Kmakraxla bayn d i=walaye, šapiʕi me qm u=bayto d u=malko.
114. E, malkṯo, malkṯo ḥəlla.
115. Hiya, dayiman ʕayna ʕal u=darbo. D noše hawxa, d qorən səǧǧadat w mzabni, balki ḥatta d təlyo saloġ m u=malko.
116. Qayimo, kqəryole, kəmmo: “Tux, more d i=səǧǧade, l arke!”
117. Aṯi, ḥəlla b i=səǧǧade, kḥayro: i=ṣənʕa d u=gawrayḏa yo!
118. Ummo: “Məqqaṣ yo, məqqaṣ yo ḥaq d i=səǧǧadaṯe?” Omər: “Ḥaq diḏa alfo w hamməšmo waroqe yo.”
119. Məllale, ummo: “Mədlux hani alfo w hamməšmo w mədlux m aṯe waroqe ste baxšiš elux! Kibux mamṭatli tarte ḥrene m ani?”
120. Omər: “ʕAl qarʕi, ahla w sahla gmamṭenax, aydarbo lə=gmamṭenax?”
121. Aṯi, hule l u=mʕallimayḏe, omər: “Mədlux hani alfo w ḥamməšmo waroqe! Walla, hulali ste m aṯe waroqe.” Omər: “Ġalabe ṭowo! L aloho d b i=šmayo hulelan b i=ʕulbe rabṯo!”
122. E, qayəm, səmlalle tarte ḥrene w məblile at=tartanək ste gab i=aṯto d u=malko b zat diḏe.
123. Dis šqila hanək, hulale tloṯalfo waroqe w arbaʕmo ele baxšiš.
124. Haṯe, i=aṯto d u=malko ḥalan hula xabro l aš=šərṭa w i=quwa d i=ʕaskariye.
125. W taḥt d i=muraqabaṯṯe, be ayko gmhaləx hano, kotəbʕile, ḥatta d əzzə́n d əḏʕi, be ayko kəzzeyo.
126. At=taḥarriye w aš=šərṭa w i=aṯto d u=malko ste lwəšla hiye ste šərṭi w ʕam aš=šərṭa w ʕam u=aman lʕamm w kulle.
127. Bəṯre, bətre d u=zlamano komraqbile.
128. Harke, b u=šariʕano b ano, barimi, fatili, azzə́n čiki b u=maṭʕamawo.
129. Čiki b u=maṭʕam l ani, mḥawaṭṭe u=maṭʕam.
130. Mḥawaṭṭe u=maṭʕam, hani hbiṭi, maʕlalle iḏayye,
131. Əmmi: “U=zlamawo, d mzabanwa as=səǧǧadat, ayko yo?” Əmmi: “Tfaḏ̣ḏ̣al, hano yo.”
132. “L ma səmle as=səǧǧadatani?”
133. Hawo omər: “Ono”. Hawo omər: “Ono”. Layt čara.
134. M arke l arke at=taḥarriye ḥərre b i=arʕo. Ḥa mənne ḥəlle: kalé i=arʕo ḥamši b ḥamši=ṣanṭime, kalá frəqto m i=arʕo.
135. Maʕlele i=farše, ḥəlle: gava kalé əšti=darge, laltaḥ m i=arʕo.
136. Naḥiti at=taḥarriye w i=aṯto d u=malko.
137. Naḥiti, gava kalé u=malko, haha kosoyəm harke b i=səǧǧade.
138. Həh! I=aṯto ḥəlla hawxa ebe, ḥəlla hawxa ebe, əmmo, məllale, əmmo, əmmo: “Hat hat?”
139. Omər: “E alo ḥurma, ono no.”
140. Qayəm i=naqlayo. Nḥərre hanək kulle w aṯi u=malko, hiye mədle l iḏe d i=malkṯo w nšəqle iḏa w maḥatle ʕal qarʕe.
141. Omər: “Ya malkṯo! Hat lathat qaračiye. Hat, ḏərriyayḏax m am=malke yo!
142. W l u=ʕaqlayḏax w l u=dihnayḏax ṭrele d moṭeno l i=ḥalaṯe w maxlaṣleli.
143. W hat maxlaṣlax ġalabe noše m i=zəndaniye d u=qaṭlo w d u=ʕaḏab!”
144. W sare te žmira saġ! Hano ṭrowe kurdi!


======
Ritter: 088. ME_ME Der Ungetreue Hauslehrer.txt
001. Kətwa w latwa, heš ṭaw m aloho latwa.
002. Əmmi: kətwa ḥa=zangin, qariwo!
003. Kətle abro w barṯo, ḥərma latle.
004. Hano, u=zanginano, mamṭele mʕallim xṣuṣi l a=tre naʕimani.
005. Me ṣafrayto hul ʕaṣriye u=faqqano axolo w šatoyo gabayye yo.
006. Azzé yawmo, aṯi yawmo, kibe fayəš šwaʕ, tmone=əšne gabayye u=faqqano, kobe dars l an=naʕimani.
007. Hano, u=zanginano, u=babo d an=naʕime, omər: “Malava ono čəkno b fəlge=d ʕəmri. Ono fayəš, mə kolozamli? Žġer maʔ=ʔaʕmal ṭowe, mə=kobaʕli? Walla gəzzino l u=ḥaǧ.”
008. E, ma gmoṣe w ma lə=gmoṣe, samle waṣi l u=baytayḏe?
009. Gmawbəl u=abro ste aʕme. Gṭore i-barṯo bəlḥuḏe b u=bayto. I=barṯo hawyo ṣabiye.
010. Koqoyəm, komwakəl b u=faqqa. U=mʕallimawo komwakele b u=baytayḏe w b i=barṯo.
011. Hawile kibe ḥṣar=əšne gabe. Yaʕni, amin yo aʕle.
012. Komoṣe u=faqqa, komər: “Haṯe i=barṯayḏux yo, w hat b dukṯi, w i=amane d aloho. W kazzino l u=ḥaǧ, ono w abrayḏi.”
013. Omər: “Ṭowo! I=amane d aloho yo.”
014. Hano kəzzé l u=ḥaǧ. Annaqla u=ḥaǧ d i=naqlayo arbʕo=yarḥe, ḥamšo=yarḥe, əšto=yarḥe yo. Kəzzé waxt rabo eba.
015. Hano, u=faqqano koḥoyər hawxa: i=zʕurtaṯe, xaliqa layt xoṯa.
016. Omər: “Malava ono u=karmano eli mrabeli w ono taʕəbno ebe.
017. W hawo azzé l u=ḥaǧ. Annaqla ono l i=heviye d mə=kalyo no?”
018. Yawmo ʕal yawmo komalqəṭ xabre l i=kačke.
019. Hano, i=kačke, kogəhxo b foṯe, xəd latla haž me mede. Komsayro u=waxt ʕal u=faqqa.
020. Ḥəzyo, be hul l ayko gmoṭe.
021. Yawmo ʕal yawmo, yawmo ʕal yawmo, hano košoqəl foṯo ʕal i=kačke.
022. Komalla: “Ono, taqriban, ono səmlilax more w ono molaflilax w ono taʕəbno aʕlax.
023. Annaqla u=taʕbano diḏi l ayko gəzzeyo?”
024. Məllale: “Walaw, ya faqqa! Hat axilux laḥmo w malḥo gab babi.
025. Hani hawilux ḥṣar=əšne b u=baytayḏan w, raḥəq m i=ḥṭiṯo, ono xd i=barṯayḏux no!
026. Aydarbo lebux kobe qebəl, d ḥatta d əmmatli u=xabrano?”
027. Omər: “Lo! U=xabrano ġalabe qariwo bayn eli w elax! Ġer mumkin d maflatnax!”
028. I=zʕurto ḥəlla: xalaṣ bune latla mene.
029. Koqoyəm, kəmmole, kəmmo: “Kəḏʕat mən yo?” Omər: “Mən yo?”
030. Əmmo: “Ramḥəl, ǧivan diḏi w diḏux b u=ḥəmmam, gdəzzano tavda l u=ḥəmmam.”
031. Hano, koqaymo, mə=ksaymo?
032. I=naqla d kəzzé l i=fərṣa, kəzzé l u=baytayḏe (gawiro yo hiye).
033. Kəzzé, hiya mə=ksaymo? Bəṯr me d kəzzeyo, kmamṭyo čəlmera, manək d u=zaman d meqəm.
034. Maḥtole bəṯre d u=tarʕo w komkawmo kefe me arʕe d u=tarʕo w hul d moṭe l qarʕe, u=qaṣano.
035. Hano, kowe ṣafrayto, čaġ d i=madrase, d koṯe kul=naqla u=faqqa l gaba, i=saʕa tmone.
036. Komoḥe ʕal u=tarʕo, noše layto.
037. “Aman zaman!” Əmmo: “Abadan! Hat tamo, ono harke!”
038. “Malava, qay hawxa ksaymat? Ono b ḥanak məllilax w ono, mede layt b lebi. Ono mrabelilax, xd i=barṯayḏi hat. I=qaḏ̣iyaṯe lo kuyo bayn eli elax!”
039. Əmmo: “Abadan! Čara layt eba!”
040. Hano koqoyəm, mə=ksoyəm? Kokoṯu maktub l u=babayḏa w l u=aḥuno.
041. Kokoṯu maktub l u=babo w l u=aḥuno. Komšadər u=maktub, komər: “I=barṯaṯxu zʕəblali. W xəd kobəʕ leba, kosaymo.
042. W ono, u=mede, d ḥzele, l ʕayni, haw ṭʕəlle l oždan diḏi, haw qadənno, nafəqno m u=bayto. “
043. Hani, i=naqla d kəzzé u=maktub l u=babayḏá w l u=aḥuno, koḥayri b u=maktub, əmmi: “Xabre d u=faqqa yo”.
044. Maḥatte i=nabuniye, malušalle l i=kačke.
045. Hano, u=faqqa mə=səmle? Ḥzele ḥḏo mani, mani, d xəd koṯən l qm u=tarʕo d i=ʕito.
046. Məlle l ḥḏo mənne: “Mədlax, haqqaṣ gdobenax, kallawat w zax! Balki marḏ̣at i=kačkayo.
047. Məblatla l i=flan ḥəmmam, amar: “Hawilax mədde zaman. Babax azzé w he lo=nafiqat larwal!”
048. Zax, hway xd i=xadamto gaba! W u=mede d əbʕat gdobenax.” Maḥatle iḏe b kiste w hulela mablaġ.
049. Hano, koqaymo, xd af=faqire kəṯyo: “L boy d aloho hwayli! W azzehən aḥ=ḥawronayḏi, ono qṭiʕayto no!” – bu maṯlano.
050. Haṯe, i=kačke ḥəlla eba, əmmo: “Bavo hiya ste ḥurma xoṯi yo, ma xuna mə=gədsaymo?”
051. Qayəm, ftə́ḥlala u=tarʕo.
052. Fayišo kibe šabto, tarte=šabe gaba, məllala, əmmo: “Barṯi! Hat bəlḥuḏe b u=quṣrano, w he lo=nafiqat ʕal hawa d i=briṯo.
053. Əzzano hawxa məšwar, əzzán w oṯina, u=ʕulmo kito b aš=šawarəʕ, mə=ksaymat hat bəlḥuḏe?”
054. Annaqla yawmo ʕal yawmo – marḏ̣ela i=kačke.
055. Marḏ̣ela i=kačke, azzá knəšmo i=hawa. Kibe ʕumra hawi əštaḥṣar, šwaḥṣar=əšne, heš lə=ḥzela larwal.
056. Qayəm haṯe, basəmla l i=kačke am=mašawir, azzá w aṯyo aʕma, sawto yo.
057. I=sawtaṯe me lalyo koqaymo, kokənšo, mašiġo as=sefoqe, lo=kṭəryo d təʕbo abadan.
058. Hano, u=faqqa ste azzé, mən səmle? Makrele u=ḥəmmam ʕal yarḥo me more d u=ḥəmmam.
059. Hulele ḥaq diḏe w hiye hawi ḥəmmamči. Ayna? U faqqa.
060. Hano koqoyəm i=əxtiyarayo, komarḏ̣yo i=kačke kəzzehən l u=ḥəmmam.
061. Kəzzehən l u=ḥəmmam, xd i=ʕade d i=briṯo.
062. Awwəl d əzzehən… (kəḏʕat, at tarʕe d aḥ=ḥəmmame aydarbo ne).
063. Ftəḥla u=tarʕo w haṯe maḥtola lawġul w i=sawto frəqla w azzayo.
064. Aṯyo haṯe, i=kačke, xd i=ʕade d i=briṯo, maḥatla i=baxčkayḏa d aǧ=ǧule, kəbʕo d šəmṭo.
065. Ḥəlla: gava kaṯi yare gone!
066. “Oh!”, – omər, – “annaqla ayko gxəlṣat?”
067. Əmmo: “Walaw? Kaṯyono ono, qay l=əḏʕowayno, harke hat? Ono aṯyono l gabux!”
068. Omər: “Mu lebo?” Əmmo: “Walaw?” – “E, aydarbo annaqla?”
069. Əmmo: “Xd i=ʕade d aloho! Šəmṭono, mḥammina w ono w hat gəmḥammina ḥḏoḏe w kalán hawina d ḥḏoḏe.
070. Annaqla kobaʕla mamro?”
071. “E, ma minan gḥoyəf b i=qamayto?”
072. Əmmo: “Ono gḥayfallux.”
073. Haṯe mamṭela u=faqqa, mawtawla ʕal farše manək w mamṭelalux m i=lifaṯe w i=kaffaṯe, maqəmla ʕal qarʕe.
074. Maqəmla ʕal qarʕe i=kaffe, haqqa simola ʕal qarʕe d u=faqqa.
075. E, w aṯyole b aṭ=ṭaṣat ʕaǧamiyanək, u=šuġlo d aḥ=ḥammame – palq w hay palq ʕal qarʕe, w b aq=qəpqapanək.
076. Mofaqla m u=galdawo, maḥatla b i=ḥreno.
077. Lo=ramišo me ʕal u=faqqa hul d lo=maməṯla.
078. Haṯe mədla l i=baxčkayḏa w yalla w u=quṣro ayko yo!
079. A aṯyo i=kačke. Aṯyo i=kačke, yatiwo hiya b dukṯa.
080. U=faqqa, hawo, ṣafrayto wa, hul d gani u=yawmo, d aṯi l həš diḏe.
081. Ḥəlle: gava i=kaffe, u=admo, w nḥire.
082. Hano, i=aṯto kəmmo: “Bavo l=aṯi u=faqqa!” Harke u=faqqa, ba u=faqqa!”
083. Mhalaxle b dəlkul, hul d mhalaxle l u=bayto.
084. Aṯyo, əmmo: “Malxarabo, ayko wayt?”
085. Omər: “Hama lo=məṭyat baḥs!
086. Nafənno w ʕatəm aʕli. Tbərno, qarʕi twir. Ḥal lo=fayəš aʕli.
087. U=faqqa har fayəš b u=bayto.
088. Ṭorina m u=faqqa, d oṯina gab i=kačke.
089. Azzé kibe šawʕo, tmanyo=yawme, u=aḥuno d i=kačke aṯi l u=babayḏe.
090. Mšadalle, omər: “Izúx, qṭala, meqəm d oṯeno d ḥozena i=kačke.
091. Lo=suwal w lo=ǧuwab!”
092. Koqoyəm hano, u=zʕuro, koṯe, de i=ḥoṯo yo. Qabal aydarbo gədqoṭəl i=ḥoṯo?
093. Aṯi. I=naqla d aṯi, i=ḥoṯo azzá l foṯe w nšəqla w friḥi b ḥḏoḏe.
094. Qayəm, məllela, omər: “Ya ḥoṯo!” Əmmo: “Mən yo?” Omər: “Walla, kalé u=maktub d i=flan hawxa yo. W mšadalle l babi.
095. W l babi imele, omər: “D lo=qəṭlatla, gədqoṭannux me darba!”
096. Əmmo: “Mazal, ya aḥuno, l babux məllelux, lo=tawrat u=xabro d babux!
097. W u=xabro zbəṭle dukṯe w ad=dugle zbəṭṭe dukṯayye w u=šrolo ayko, hul d ḥoze dukṯe? Ṣaʕbo yo.”
098. Koqoyəm, korowəx, komarwəx i=ḥoṯo bəṯre w kəzzeyo, kəzzé b u=čol.
099. Kəzzé b u=čol, i=ḥoṯo həngi d komiǧagəǧgo qume, kəmmole:
100. Ya aḥuno! Ono w hat ṭaʕam na w me emo w babo na.
101. W ono bariʔ no. Ono mede lo=səmli. W mə d əmmallux, lə=gmətyaqnat.
102. Bas qṭal ṭayro mani. W mlay i=čətkaṯe, d babux məllelux!
103. Əmmo: “Qṭal ṭayro w mlay i=čətkaṯe admo w səm u=xabro d babux! Mlay i=čətke admo men d u=ṭayrano!”
104. Koqoyəm u=zʕuro, komfakər, komər: “Walla, xabra d xoṯi yo. Qay lo=ksoyamno b u=xabrayḏa? Ḥṭiṯo m aloho, i=bariyaṯe qoṭanno.
105. Koqoyəm, koyotu qm u=ṭayro, komoḥe tfənge ebe.
106. Awwəl d kəzzé, konoḥalle w obe i=čətkaṯe qm u=admo, komolela w koṣoxər feme d i=čətke w komarfe i=ḥoṯo b u=čolawo. Hano kodoʕər l u=bayto, koṯe gab u=babo.
107. Kṭorina m i=kačke, gdoṯina l gab u=babo.
108. Ati gab u=babo hano. Awwəl d aṯi u=abrayḏe, omər: “Ha abri! Məs=səmlux?”
109. Omər: “Baba, walaw? Ono gtowanno u=xabrayḏux? Kalí kmamṭelilux čətke d admo men d i=barṯayḏux!”
110. Awwəl d midole w kfixole ʕal qḏole šətyole.
111. Kṭorina m u=ḥaǧǧi. E gdoṯina gab i=kačke.
112. I=kačke ste komhalxo b i=barriyaṯe. Barriye yarəxto.
113. Ḥəlla b arʕe d i=barriye kito tuṯo xd u=margo, kosaymo qəṣd d aloho w d i=barriyayo w d u=qaysawo.
114. Komhalxo, komhalxo, komhalxo, hul d koməṭyo l u=qayso. Koməṭyo l u=qayso.
115. E, haṯe ste, ṭəryole b taq d i=qemisto w layt ǧule aʕla. Azzá, yasiqo ʕal qarʕe d i=tuṯaṯe.
116. Yasiqo ʕal qarʕe d i=tuṯo, fayišo ʕal qarʕe d i=tuṯo.
117. U=yawmawo, deri yawmo, koḥayro: me arʕe d i=barriyayo kaṯi kibe ʕəsri, tleṯi=rawixe.
118. Aṯi ʕəsri, tleṯi=rawixe. Əmmo: “Ya rab! Ya hal tara gdoṯe rawixe manək l arke?
119. Ḥəlla: friš ṭarošo manək, m at=ṭarošanək kulle w aṯi ʕal ʕayno.
120. Lo=kəmmat, hano u=šexaṯṯe yo. Məlle: “Kazzino mašteno i=səstayḏi w gdoṯeno moṭenanxu!”
121. Hano, awwəl d koṯe taḥte d i=tuṯayo w l ʕayno, kobəʕ d mašte i=səstayḏe. Kosoyəm, lə=ksoyəm, i=səsto lə=gəmqadmo l am=maye. Koḥəzyo ṣərto d isane b am=maye.
122. Komoḥela b aq=qərbače, ksoyəm, lə=ksoyəm, i=səsto lə=gəmqadmo l i=ʕayno.
123. Hano, u=šex, komər: “Malava i=səstaṯe qay hawxa yo?”
124. Konoḥət me ʕal i=səsto, koḥoyər: gava kalá ṣərto d kačke b am=maye.
125. Hano, i=kačke aḏiʕo, ḥzela. W ele ste ḥəzyole.
126. Məllale, əmmo: “B u=baxtayḏux w d aloho. Ono namus no w zalṭoniṯo no. Hagar more d šaraf hat gmastrat aʕli!”
127. Hano šməṭle i=ʕabayayḏe m aʕle, mḥalqole ʕal i=arʕo w mədle l i=səstayḏe w raḥəq mena kibe maṯe=mətrowat, omər: “Nḥat w lwaš i=ʕabayaṯe aʕlax. Hul d əzzán l u=bayto!”
128. Hano, i=kačke, i=gavayo konəḥto m u=qayso w kolawšo i=ʕabayayo.
129. W koṯe u=rawixo, u=šex koṯe, mḥalaqla bəṯre w yalla!
130. Komoṭe l ar=rawixayḏe.
131. Komoṭe l ar=rawixe, ar=rawixe koḥayri: gava kalá kačke bəṯre.
132. Annaqla šex yo, ma kibe d mšayele?
133. Hano mamṭyole. Annaqla u=šex, žġer me emo latle.
134. Aṯi w maslmole l i=emo. Omər: “Ya!” Omər: “Ya emo! I=kačkaṯe. ʕAyno men diḏax ʕal u=mal w ʕal u=ṭarš kule w ʕayno men diḏax ʕal i=kačkaṯe!”
135. I=zʕurtaṯe fayišo hagar šato, hagar tarte, hagar tləṯ=əšne.
136. E, i=kačke hawyo ṣabiye.
137. Qayəm yawmo, ʕrəḏ̣le, məlle l i=emayḏe, omər: “Ya emo, ʕraḏ̣ aʕla, balko i=zʕurtaṯe gawro.
138. Qay gmičokina qum ḥṭiṯa?
139. Ṭro maʕaǧbola m u=el kule. W ayna d əbʕo, ayna xort d əbʕo, ono gəmǧahazna w fotaḥna bayto.
140. W howe faqiro ste, ono gfotaḥne bayto me kisi.”
141. Qayəm l i=emo d u=kurrəko, ʕrəḏ̣la aʕla, məlla: “Ya barṯi! Hawat ṣabiye. W bas yo yaqiḏina b i=ḥṭiṯax.
142. W maʕǧablax be ayna xort d kəbʕat w u=abrayḏi gdobelax ele w gfotaḥlax bayto w dis, xd i=ḥoṯo, hat.”
143. Qayəm haṯe, madʕalla ʕal mane? ʕAl i=emo d u=šex.
144. Məlla: “Walla, ono mad gədšəqlono? Hagar u=šex d obaʕli, ono kəbʕono u=abrayḏax. W hagar d l=obaʕli, kalí ṣanəʕa gabayxu, kəxlono u=fako d u=laḥmayḏi.
145. W ono gawre lə=kəbʕono b i=briṯo.
146. Qayəm i=emo d u=kurrəko, məlla: “E, ṭowo.”
147. Aṯi ʕaṣriye u=šex l u=bayto, məllale: “Abri, ḥal w ḥawal d i=kačke hawxa yo.”
148. “E”, — omər, — “ya emo! Ono hawxa kobaʕno.”
149. Koqoyəm bəṯr b šabṯo, komǧahazla w kombaraxla aʕle.
150. Annaqla i=qəṣṣa čiroke yo.
151. Aw šato, aw tarte, kul=šato komamṭyo abro. ʕAl tləṯ=əšne mamṭela tloṯo=abne.
152. Hano azzé yawmo, aṯi yawmo, aṯi u=babayḏa l bola.
153. Gədṭorina annaqla m u=šex, gdoṯina gab mane? Gdoṯina gab u=babayḏa.
154. U=babayḏa ftəḥle maḏ̣yafe. Larwal m u=quṣrayḏe, xd i=takye. U=azolo, ad=ḏ̣ayfe koṯən, konəḥti gabe, kəzzə́n, konəḥti gabe.
155. Šarṭ: kul=ḏ̣ayfo lo=koxəl laḥmo gabe illa d omalle qəṣṣa. L mane? L u=šex, hala l u=ḥaǧǧi.
156. Annaqla u=ḥaǧǧi, kul=naqla kodoʕər ʕal u=abrayḏe, komər: “Ya abri! Qṭilux ḥoṯux?” — “E.”
157. Annaqla kazab yo, lebe koyoqəḏ.
158. Kul kmo=yawme koqore l u=abrayḏe, komər: “Ya abri, qṭilux ḥoṯux walla lo?”
159. “E”, — komər, — “Ya baba, ma lo hulux elux amro? W qṭiloli.”
160. Hiye ftəḥle i=maḏ̣yafayo, l boyi d mune? L boyi d tole saloġ m i=barṯayḏe.
161. Šarṭ: ḏ̣ayfo lo=kḥowele illa d omalle qəṣṣa.
162. (Xəd uʕdo, xd u=malfono komər: “Illa gdəmmitəlli qəṣṣa!” — “Həh!”)
163. Koqoyəm hano hagar šato, hagar tarte, hagar tləṯ b i=qəṣṣayo.
164. W mane annaqla hawi akbar muḥib? U=faqqa gabe. 
165. Hawi ṣadiq, muxliṣ ele. Koqoyəm…
166. Gṭorina m u=ḥaǧǧi, gdoṯina annaqla l i=kačke.
167. I=kačke aṯi u=babayḏa, u=ahlayḏa l bola. 
168. Məllale l u=šex, məllale, əmmo: “Hat ḥzeluxli ʕal ʕayno w, xəd ṣaydo mṣayadluxli. W ono hawyono u=ḥalalayḏux.
169. Gdəmmallux i=qəṣṣayḏi, be mən yo!”
170. I=qəṣṣayḏa me awwəl yawmo w hul axir yawmo məllale, l mane? L u=gawrayḏa.
171. “E”, — omər, — “mazal hawxa yo, u=ahlayḏax b i=flan balad yo, gədmšadannax, izáx gab babax. Layt manəʕ.”
172. Koqoyəm, mḥaḏ̣ər tre, tloṯo=ʕabidin w u=rišo d a=greʕe, u=ʕabid rabo, aʕma w kosoyamla barxane arbaʕ, ḥamməš=gamle, kmaṭʕanle me mal d i=briṯo w komər:
173. “Obal an=naʕimayḏax, izáx!
174. Məqqa hul d əbʕat, fayšat, ono gdoṯeno mamṭenax.”
175. Hano mane? U=šex komʔamən l u=ʕabidayḏe komamṭela.
176. Kəzzə́n, xəd əmmina, mhalaxxe awwəl yawmo. Maḥatte ač=čadərataṯṯe, kowan, səmmanne ḥšamto, maḥšamme, hawi tali d u=lalyo.
177. U=ʕabid, čik u=šiḏo b lebe.
178. Aṯi l i=konayḏa, aṯi l u=nvinayḏa, məllela: “Hawxa yo i=qəṣṣa, mə=kəmmat? Aw me abro men diḏax aw menax! Mə=kəmmat?”
179. Kəmmo: “Walla u=abro, mede baṣiṭ yo. Qṭal abro mani! Ono, u=šarafayḏi kamil yo. Lə=gmarfyalle.”
180. Maṭi l u=abro rabo, qṭile, nḥəlle w azzeyo l dukṯe, daməx.
181. Haṯe, i=kačke, mə=ksaymo? Košəmṭo at=tarte=aḏnotayḏe d u=zʕuro w kmaḥtalle b kista, mə=gsaymo? Koḥəfrole dukṯo, koṭəmrole.  
182. Kəzzé tloṯo=lalye, a=tloṯo konoḥarre.
183. D ann=arbʕo, mede lo=fayəš.
184. Aṯi, omər: “Abad, kit mede heš?” Əmmo: “Lo alo! E”, — əmmo, — “ṭayyəb. Gdəzzino mwaḏ̣yono bəlqalile!”
185. Omər: “Lo, lə=kumʔamanno aʕlax.” — “Baʕ aydarbo?”
186. Omər: “Gmaṣənno raġlax w hat mhaláx l qad d u=ḥawlo.
187. W obal i=məsinayḏax aʕmax!”
188. “E”, — əmmo, — “ġalabe ṭowo yo.” — “E, zbaṭ u=ḥawlo ṭowo!” Əmmo: “Abad!”
189. Hano koqoyəm, komaṣər raġla w komhalxo i=kačke.
190. Ṯaubo m aš=šoritanək ay=yarixe.
191. Mhalaxla, hul d kətwa u=šorito.
192. Azzá, šrela raġla w azzayo, mhalaxla taḥte d u=lalyo.
193. Azzá, maṭyo l i=walaye d u=babayḏa.
194. Maṭyo l i=walaye d u=babayḏa, e, ṭayyəb, mə=gsaymo haṯe? Azzá, damixo qəm šuro manək, hul tawi ṣafrayto.
195. Kit aʕma kmo=quruš, azzayo l ayko? Azzá gab ḥa kəmzabən baṣro.
196. Əmmo: “Hawli u=gawano! B məqqaṣ yo?” Omər: “Hano b tre=qurušat yo.”
197. Hulale tre=qurušat w mamṭela u=gawo w maqlabla u=sarwayḏe hawxa w maḥatla ʕal qarʕa w damixo qm i=šəmšo.
198. Hawyo, səmla ruḥa kačalok.
199. Doġri azzayo gab ḥa=qahwači yatiwo.
200. U=qaḥwačiyano ham ksoyəm muklo w ham qahwa.
201. Azzé yawmo, aṯi yawmo, e. Gṭorina m i=kačke, gdoṯina gab u=šex.
202. U=šex, hawile, kibe ʕəsri=yawme lo=tlele saloġ m i=ḥurmayḏe.
203. W hiye məllele: “Awwəl d əzzino, d məṭyono, gəmšadrallux xabro: maṭyono l gab be babi.”
204. Hano, azze kibe yarḥo, l=aṯile xabro.
205. Aṯən aʕ=aʕbidinayḏe, aṯən aʕ=ʕabidin, komšayalle: “E”, — komər, — “ayko azzá, ayko l=azzayo?”
206. Əmmi: “Ha, be aydarbo maṭyolux čolone, dis azzayo b ač=čolone. Aḥna kəḏʕina, ayko azzayo?” Omər: “Ṭowo.”
207. Hano, hiye, l ruḥe korowəx w kosoyəm qəṣd d aloho w d u=ḥaǧǧi. Koṯe l u=baladawo.
208. Koṯe l u=baladawo, doġri kəzzeyo, kowe ḏ̣ayfo d u=babo d i=kačke.
209. Kowe ḏ̣ayfo d u=babo d i=kačke, hiye w tre=rawixe.
210. Annaqla u=ḥaǧǧi, i=naqla d koṯele ḏ̣ayfe ġalabe, koṯele kef.
211. Komər: “Illa gdəmmətli qəṣṣa mede, balki (aloho yo) toleno saloġ d i=barṯayḏi.
212. U=šex hawi, naḥət gabe w ḏ̣ayfo ʕazizo.
213. Qayəm, omər: “Izoxu, qrawulle l u=qahwači d flan maṭʕam, d hiye soyamlan muklone, muklone ʕal uṣul w mamṭe l u=ḏ̣ayfano! U=ḏ̣ayfano ġalabe ʕazizo yo!”
214. Kowe ʕaṣriye. Komamṭən i=ḥšamto, kogəršila.
215. U=kačalok ste komər: “Ono ste gdoṯeno aʕmux!”
216. Koḥoyər hawxa ebe u=qahwači: “Hat l mən gdoṯat, malxarabo?
217. Edi, i=naqla d maḥti ʕayno aʕlux, gmigawləʕ lebayye, lo=gqədri d əxli!”
218. Omər: “Gmaṣənno qarʕi b čike d dəsmalke.”
219. Həngi d mlavlavle m u=mʕallimayḏe, omər: “Bavo, tux! Hama balki obəlli baxšiš mede.”
220. Hano koqoyəm, hiye ste koṯe ʕam mane? ʕAm u=mʕallimayḏe.
221. E, i=naqla d maḥšamme, bəṯr me d maḥšamme, mqadamme i=qahwa, koqoyəm u=ḥaǧǧi, koṭoləb m u=ḏ̣ayfo, komər: “Amallan qəṣṣa!” — “E bavo, ono mə=qəṣṣa gdomannux?”
222. Marke larke, koqoyəm u=faqqa ste yatiwo yo.
223. Hano omər: “Bavo, tə=qəṣṣat layt gabi.”
224. Koqoyəm u=kačalok me tamo, me bayn d aš=šakale, komər: “Ya ḥaǧǧi, ono gdomannux qəṣṣa.”
225. Hano: “Yalla! Hat mən qəṣṣa gdəmmat?”
226. Kulle ġbini ʕal u=kačalok. Məskeno bayn d aš=šakale, ma gmaqbəl u=xabrayḏe?
227. Səmle, lo=səmle, l=úwwalle darbo l u=kačalok d omər qəṣṣa.
228. B i=ḥarayto u=ḥaǧǧi, ǧbərlele, maklele kulle, omər: “Itúx, abri, larke itúx! Taw harke, mqabəl diḏi w amar i=qəṣṣayḏux!”
229. Omər: “Lo! Ono, i=qəṣṣayḏi hawxa lə=gdomanna.” — “Baʕ aydarbo?”
230. Omər: “D lo=ṣəxritu u=tarʕo, obitəlli u=qliḏo, lə=kmanno i=qəṣṣa.”
231. “Aydarbo ṣəxrina u=tarʕo?” Omər: “Ono hawxa, i=qəṣṣayḏi, d lo=məṣxər u=tarʕo w u=qliḏo howe b kisti, lo=kqodanno d omanno i=qəṣṣayḏi.”
232. 232. (Zuruf des Malfono: "Lu šex mṭele u ʕabdayḏe?" — "E, mamṭele. Kəmminalux: mamṭele u ʕabəd aʕme.")
233. Qayəm, omər: “Bavo, ṣxaru u=tarʕo w hawu u=qliḏo l u=kačalok!”
234. Ṣxərre u=tarʕo w maḥatle u=qliḏo b kiste.
235. Məlle i=qəṣṣayḏe. Omər: “Kətwa flan ḥaǧǧi w kətwayle abro w barṯo.”
236. Hano i=naqla d məlle: “Kətle abro w barṯo”, — u=ḥaǧǧi zbəṭle u=abro. Omər: “Abri, qṭilolux walla lo?”
237. Awwəl d məlle u=xabrawo, u=ḥərf aʕle, ʕal u=ḥaǧǧi,
238. U=ḥaǧǧi omər: “Ya rab gmaškanno u=alohayḏi!” Omər: “Hano”, — omər, — “i=čirokaṯe aʕli yo layt čara.”
239. Omər: “E”, — omər, — “Ya ḥaǧǧi, klayli! Lo=šəpʕat b qamuṯi, gdomanno i=čirokayḏi!”
240. Omər: “U=ḥaǧǧiyano azze l u=ḥaǧ w ṭrele i=barṯayḏe amane gab u=faqqayḏe.”
241. U=faqqa omər: “O, i=čirokaṯe latyo basəmto! Ṭrawu m i=čirokaṯe! Ono gdomanno ḥḏo!”
242. Qayəm, mḥele ʕal feme d u=faqqa, l u=ḥaǧǧi. Omər: “Amar, abri, i=čirokayḏux!”
243. Omər: “Azzeyo l u=ḥaǧ w ṭrele i=barṯo amane gab u=faqqa.
244. Azze yawmo w aṯi yawmo, u=faqqa maḥrawle i=niyayḏe ʕal i=kačke.
245. I=naqla d maḥrawle i=niyayḏe ʕal i=kačke, i=kačke ṣxəlla u=tarʕo quma w mlela bəṯre d u=tarʕo kefe w haw ḥwela u=faqqa.
246. B i=ḥila aṯila, mšadalle ḥḏo ḥurma l gaba w ftəḥla u=tarʕo l i=ḥurmayo, w hul d mʔamanla i=ḥurmayo w azze waxt zaman eba.
247. L u=faqqa azzé, makrele ḥəmmam w mballe b i=ḥila i=kačke l u=ḥəmmam.
248. L u=faqqa makrele u=ḥəmmam, omər: “Ono ktoweno ḥəmmamči w mšadalle ḥḏo=sawto, mbarṭlole, omər: “Hat gdəzzáx, gəmdabrat i=kačkaṯe w bəṯr, i=naqla d mamṭatla l gabi l u=ḥəmmam, u=mede, d əbʕat ste, gdobenax”.
249. Hano mamṭyola b i=ḥila i=kačke, mamṭyola l u=ḥəmmam.
250. Hiya ftəḥla u=tarʕo d u=ḥəmmam w haṯe tfišola lawġul w ela ṣxəlla u=tarʕo d u=ḥəmmam.
251. Nafəq u=faqqa. Omər: “Annaqla?” Əmmo: “Annaqla aṯyono l gabux walaw? Haṯe ste kobaʕla mede?”
252. Omər: “Ṭayyəb, aydarbo annaqla?” Əmmo: “Gədmḥammina ruḥan w, xəd alo w d u=ʕulmo, w mibarxina u=aṯto w u=gawro na. Haṯe ste kobaʕla mede?”
253. Omər: “Ma minan gədḥoyəf b i=qamayto?” Əmmo: “Ono gḥayfallux.”
254. Haṯe mzalṭalla u=faqqa, maqəmla b i=kaffaṯe hawxa ʕal qarʕe, hul d samən ʕayne.
255. W mədla l i=ṭaṣa ʕaǧami w palq w hay palq b aq=qəpqape ʕal qarʕe d u=faqqa.”
256. Komər: “Lo mayəṯ u=faqqa?” Omər: “Ono koḏaʕno?”
257. U=faqqa omər: “Bavo”, — omər, — “Ṭrawu m i=čirokaṯe! Ono gdomanno ḥḏo basəm mena!”
258. Omər: “Qayəm, u=faqqa, maməṯla, mawfaqla m u=galdawo, maḥatla b i=ḥreno.”
259. U=ḥaǧǧi komər, komər l u=abro, komər: “Abri qṭilolux ma lo=qṭilolux?”
260. Omər: “Babo, ma lo=štelux u=admayḏa, malxarabo! Mə=kəmmatli: qṭilolux walla lo=qṭilolux?”
261. “Hano, u=faqqa, koṯe l u=bayto. Qarʕe twiro, mtabro.
262. I=aṯto kəmmole, kəmmo: “Malxarabo, hul l uʕdo ayko wayt?”
263. Omər: “Walla nafəlno, ya ḥurma, mə=samno?”
264. E, ṭorina m u=faqqa, aṯina gab mane? Gab u=ḥaǧǧi. U=ḥaǧǧi mšadalle u=abro m u=ḥaǧ b i=qamaytayḏe, omər: “Izúx, qṭal i=barṯayḏi w tlayli čətke d admo men diḏá w d šotene!”
265. Hano aṯi, u=abro, b i=qamayto l u=bayto w mbele i=ḥoṯo l u=čol.
266. Koqoyəm… i=ḥoṯayḏe wa, lebe yaqəḏ aʕla.
267. Qṭile ṭayro w mlele i=čətke m u=admo d u=ṭayrawo, mamṭyole l u=bayto, hiwole l u=babo, omər: “Kalá, komamṭelilux čətke d admo men d ḥoṯi!” W šətyole l u=ḥaǧǧi. Omər: “Annaqla lebe ṯniḥ.”
268. Omər: “Abri, lo=qṭilolux?” — “E”, — omər, — “ya baba! Haṯe čiroke yo w haṯe ma hat kəḏʕat, aʕlux yo?”
269. Omər: “Qayəm i=zʕurtayo, azzayo b u=čol.
270. Azza b u=čol, hul d ḥzela tuṯo b arʕe d i=barriyayo, azza ʕal qarʕe d i=tuṯayo w aṯi ḥa=šex ʕarab.”
271. U=ʕarabi komər: “Ono no. E, ono no u=šex!”
272. Omər: “Aṯi d mašte i=səstayḏe. I=naqla d mqadamla l i=səsto ʕal i=ʕayno, i=səsto ǧafilo.
273. Hano, u=šex, naḥət m i=səsto, kḥoyər: gava kalá ṣərto d kačke.
274. I=kačke me lalʕal qrelale, əmmo: “Hagar more d šaraf hat, gmaṣtrat ʕal u=šarafayḏi.”
275. Hano gqoyəm, kšoməṭ i=ʕabayayḏe, komḥalaqla ʕal i=arʕo.
276. I=kačke konəḥto, kolawšola w komarwaxla bəṯre w yalla!
277. Koṯe, komaslamla l i=emayḏe. Fayišo hagar šato, hagar tarto, hagar tləṯ.
278. Qayəm ḥa=yawmo, məlle l i=emayḏe, məlle: “Ya emo, ʕraḏ̣ ʕal i=zʕurtaṯe, balki gawro. Yaqiḏina me ḥṭiṯa.
279. U=šuġlayḏa fayəš ḥaram yo aʕlan. Ma d əbʕo, ayna xort d əbʕo, gədmbaraxna aʕle.”
280. ʕRəḏ̣la ʕal i=zʕurto. Məlla: “Ṭaw m u=abrayḏux layto. Hagar kobaʕli, w lo, lo=ggawrono b i=briṯo.”
281. U=šex komər: “Ono no.” Komər u=ʕabid, komər: “Ṭro l=omər! Bas d əmmat i=čirokaṯe, ono, kit ḥḏo šṭaw gabi!”
282. Annaqla u=xabro maṭi l u=ʕabidayḏe. Annaqla u=šex komər l u=ʕabid, komər: “Mə=səmlux eba?” Komər: “Ono… mən yo? Qay, i=čiroke aʕlan yo?”
283. “Koqoyəm… azzé aw šato aw tarte, l aloho d b i=šmayo hulele tloto=abne l u=šex.
284. Bəṯr aṯi l bole d i=kačke u=ahlayḏa, u=babayḏa.
285. Koqoyəm, koṭəlbo əzən m u=gawrayḏá w kəbʕo d əṯyo l gab ab=be babe.
286. Ṭləbla əzən m u=gawrayḏa d əṯyo l gab ab=be baba. U=gawro hulela əzən.
287. Hano koqoyəm, komḥaḏ̣ər tloṯ, arbaʕ=gamle, komaṭʕanne me mal d i=briṯo w kosoyəm kar, tloṯo, arbʕo=ʕabidin aʕma w u=rišo d aʕ=ʕabidin w koṯən b u=darbaṯṯe. 
288. Hano, komhalxi me ṣafrayto l ʕaṣriye, komaḥti.
289. Komaḥti, konəṣbi ak=kowanaṯṯe w haṯe, i=ḥurmaṯe, kosaymo muklo l aʕ=ʕabidin.
290. Komaḥšmi, w bəṯr me d komaḥšmi, ksaymalle qahwa ste, košotən i=qahwaṯṯe.
291. W kowe fəlge d lalyo w ʕabid rabo, u=rabo d aʕ=ʕabidin, komicək u=šiḏo b lebe, koṯe, kosoyəm qəṣd d i=nvine d i=ḥurma.
292. Koṯe, komalla, koǧoballa, komər: “E, ya m u=abrayḏux u=rabo, ya menax!”
293. Əmmo: “U=abrayḏi u=rabo w lo ono.” Əmmo: “A=tloṯo=lalye, ʕal ḥḏoḏe, qṭile a=tloṯo abnayḏa. W d ann=arbʕo məlle: “Annaqla mə gədsaymat?”
294. Əmmo: “Tə=mede lə=ksaymono. Ono diḏux w hat diḏi. Gdəzzino mwaḏ̣yono w gdoṯina, w xəd aṯto w gawro.”
295. Hano omər: “Lə=kweno amin aʕlax. Gəmmaṣənno raġlax w mhaláx w mwaḏ̣áy w tax!” Əmmo: “Ġalabe ṭowo.”
296. Hano komaṣər raġla b u=šoriṭo w komhalxo.
297. Komhalxo hul qad d u=šoriṭo, d kətyo yarixo.
298. Komḥalqo u=šoriṭo l i=məsine, l xarnub mede komaṣrole.
299. Hano, məqqa d kogorəš, u=šoriṭo ʕaṣyo yo. W haṯe koməḥyo l u=darbo.
300. Haṯe gməḥyo ʕal u=darbo, kəṯyo l i=walaye d u=babo. Koyətwo gab ḥa=qahwaǧi w ham maṭʕam.
301. W uʕdo aṯi, mamṭele ḥšəmto l u=ḥaǧǧi w l aḏ̣=ḏ̣ayfayḏe.”
302. U=šməṭla i=kačaliyayḏa, nafəq sawka hul larke yarixo. Əmmo: “Ono no i=barṯayḏux, ya ḥaǧǧi!”
303. I=naqlayo u=ʕabid, l u=šex mədle l u=sayfayḏe, qṭəʕle qarʕe d u=ʕabidayḏe u=rabo.
304. W haṯe, l i=kačke mədla l aš=šeṯ aḏnoṯe, mḥalqila qm u=šex, əmmo: “Hani ne ann=abnayḏux!”
305. Koqoyəm u=ḥaǧǧi ste, koqore l u=abro, komər: “Abri, aḥna gəmfarǧina ʕal u=faqqa?” Omər: “Yabo, aydarbo gəmfarǧina aʕle?”
306. Koqoyəm hawo ste, u=faqqa, heš hiye qimo.
307. Komǧardi aḏnoṯe w ʕaṭmoṯe, koməfqi ʕayne w hiye qimo, w nḥire nḥərre. Koqəṭli u=faqqa ste, koməstaqbli ḥḏoḏe.
308. Henu i=naqlayo komaḥti i=məštuṯo d u=šex w d i=kačke w kombarxənne me ḥaṯo ʕal ḥḏoḏe. 309. W rišayxu basimo!

======
Ritter: 089. ME_ME Die Beiden Kameraden und der vereitelte Mordanschlag. (Wahre Begebenheit.).txt
001. D əmminanxu adlalyo qəṣṣa me qabal d Malke Elyas Fayəz.
002. Kətwa tre=zlame, ḥa m u=qaḏ̣a d i=Derike w ḥa m u=qaḏ̣a d ʕAmuda.
003. Hani me Suriya ne.
004. Ṭləbənne l i=ʕaskariye a=tre w a=tre hawən… yaʕni nafəl u=pəškaṯṯe ʕam ḥḏoḏe b i=ḥḏo qəṭʕa.
005. A=trani mḥalaqqe u=wulfaṯṯe ʕal ḥḏoḏe aydarbo? Yaʕni aḥunone ste latne hawxa.
006. Maqḏ̣alle šato w fəlge ʕam ḥḏoḏe b i=ḥalayo.
007. D kətyo m i=qaḏ̣a d ʕAmuda, hano aydarbo? Kit b lebe d məǧġəl l u=ḥawrayḏe, faqat lə=knəfqo aʕme, ḥatta kminakəf me ruḥe d omalle u=sərrano d kit b lebe.
008. Ḥa=yawmo qayəm, omər: “Qay yo gṭoreno i=ʕəllaṯi b lebi w ono lə=gməǧġanno l u=ḥawrano diḏi?
009. Haqqaṣ i=ḥubayḏe b lebi yo.
010. W ono kobaʕno d omanne u=sərrano w, biṭṭabʕ, u=sərrano lazəm d maqbele meni.”
011. Koqoyəm ḥa=yawmo, koʕorəḏ̣ aʕle, komər: “Ya aḥuno!” Omər: “Mən yo?”
012. Omər: “Kito mede b lebi, walakin ksamno, lə=ksamno, lə=gəmǧaraʕno ḥatta d məǧġannux.
013. W i=qaḏ̣iyaṯe, d komannuxyo, d tiǧah diḏux ġalabe ṭawto yo. W ono, kətli ḥoṯo, yaʕni mə d omannux? Šafər mawxa haw kito.
014. W hat xort mlayəq hat, koḥozena mlayəq diḏux.
015. L noše walla lo=ʕrəḏ̣le u=šarafayḏe ʕal noše.
016. Walakin i=mḥabbayḏux ġləbla kul=mede. Ono kobaʕno d obenux ḥoṯi hadiye. W howat u=ḥaṯnayḏi w hawxa.”
017. Qayəm hano d u=qaḏ̣a d i=Derike, mə=məllele? Omər: “Ya aḥuno! Ono maqəbloli menux.
018. W d lo=tfaqat m alo. Hul d əzzano, misarḥina tavda.
019. W d əzzan l ab=botayḏan b u=xer, b i=salame, i=naqlayo kul=mede hayən yo.” Omər: “Ṭowo”.
020. Aṯi yawmo, azzé yawmo, a=tre msarḥi tavda, ya malfono!
021. Yaʕni b i=ḥḏo saʕaye msarḥi m i=ʕaskariye.
022. Hani rawixi b as=siyyarat w i=Ǧazira ayko yo! A=tre maṭən l ʕAmuda.
023. Hawo, d i=qaḏ̣a d i=Derike, məllele, omər: “Aḥuno, annaqla ono gdəzzí l u=bayto w hat ste, kalé u=baytayḏux laltaḥ me ʕAmuda, gdəzzúx hat l u=baytayḏux.
024. Ono ste gəzzino, ḥozeno u=ahlayḏi w mšawanno b babi, inšalla, m uʕdo l ḥamšaḥsar=yawme gdoṯeno laf elux.”
025. Hano omər: “Walaw, ya aḥuno? Aṯina hani, hawilan tarte=əšne tavda, w xd ann=aḥunone.
026. Mhaláx, zano gaban. Fəšlux qadar šabṯo gaban w ḥzay i=nxiratayḏux ste w edi aloho howe aʕmux!
027. Izúx, mʕayár ruḥux w, d oṯat, gəmbarxinala aʕlux.”
028. Omər: “Aḥuno, kəḏʕat, i=emo, u=babo, ann=aḥunonani tarte=əšne d yawmoṯe friqili, yaʕni i=mʕazze d emi w d babi w d aḥunoni ġalaba aʕli.” Omər: “Mazal hawxa yo, aḥuno, aloho howe aʕmux!”
029. D əmmina hawo azzeyo l u=baytayḏe w hano ste aṯi l u=qaḏ̣a d i=Derike, aṯi gab i=emo w gab u=babo.
030. Fayəš kibe ʕaṣro, ḥamšaḥsar=yawme, məllele i=qaḏ̣iyayḏe l u=babo w kul=mede, mfaṣṣal.
031. Hano, u=babayḏe, omər: “Layt manəʕ, ya ʕabri!” Omər: “Mazal hiye huleluxyo xəlʕa,
032. Hat ste məd arbʕo=alfo=waroqe w ḥamməšmo! Aḥ=ḥamməšmo elux w l i=nxiratayḏux.
033. W ann=arbʕo=alfo, i=naqla d mbarxila aʕlux, amalle: “Ya aḥuno, hani ste meni elux xəlʕa!” Omər: “Ġalabe ṭowo.”
034. Hano koṯe, d əmmina, l ʕAmuda. Koṭowəʕ u=yawmo aʕle.
035. Koṭowəʕ u=yawmo aʕle, kobe foṯe… kito balad, laltaḥ me ʕAmuda, əšma Talḥabaš yo. Komhaləx, hul d komoṭe l i=qriṯayo.
036. Komoṭe l i=qriṯayo, kuyo i=saʕa šwaʕ, tmone, koṭowəʕ u=yawmo. Hawi darang.
037. Omər: “Walla gdəzzino gab u=muxtar. Ktoweno ḏ̣ayfo adlalyo aʕlayye, mə ġamo kit? Ramḥəl gəzzino gab u=ḥawrayḏi.”
038. Hano aṯi, drele šlomo ʕal aḥ=ḥaḏ̣ar, drele aʕlayye: “Ahla w sahla!”
039. Gab u=muxtar ḥəlle: gava kit tloṯo=zlame yatiwe b i=oda d u=muxtar, u=muxtar w tre.
040. Lo=kəmmat, a=tranək ste ann=aḥunone ne.
041. Hawi čaġ d i=ḥšamto, maḥatte i=ḥšamtaṯṯe qumayye, maḥšamme.
042. Annaqla kəḏʕat, b aʕ=ʕašəryoṯe ak=kurmanǧ komšayli m ad=ḏ̣ayfaṯṯe: “L ayko gdəzzúx? M ayko hat?” — komšayli.
043. Hano, u=muxtar, komšayəl u=zʕurano.
044. Komər: “Mətyaqnət, ono, i=qaḏ̣iyayḏi: kito ḥa=zʕuro, ono w hiye maqḏ̣elan tarte=əšne b i=ʕaskariye, ḥal w ḥawal diḏi haṯe yo w huleli i=ḥoṯo.
045. W gdəzzino w gədmamṭeno i=nxiratayḏi, ono ste gdəzzino, mhadene arbʕo=alfo=waroqe məḥləf i=ḥoṯo.”
046. Hano, u=muxtar, ḥəlle hawxa b ann=aḥunone: abrʕo=alfo=waroqe?
047. Annaqla ǧamaʕa kurmanǧ ne. I=ṭamaʕiye maḥatla aʕlayye.
048. Koqaymi, kəzzə́n larwal, komwašwəšwi hḏoḏe, a=tloṯo=aḥunone.
049. U=rabo komalle l u=naʕimo d kulle…
050. Gawər, kibe, hawile arʕbo=yarḥe gawiro.
051. Kətle aṯto, mən aṯto? Šafər mena layto. W kətla dahwo marke larke, lwəšto, mhandasto.
052. Omər: “E, ya aḥuno! Gdoṯina, gsaymina i=qəṣṣaṯe b u=zlamano, gšəqlina ann=arbʕo=alfo=waroqe mene w gdəmmina: “Haṯe i=barṯayḏi yo.”
053. W gəmšadrinanne adlalyo w gəzzán bəṯre d i=qriṯo.
054. Qadar ḥamši, əšti=mətrowat gədrəḥqi a=tre, gəmḥalqinanne tamo.
055. Gqəṭlinale w ḥəfrinale, maḥtinale taḥte d i=arʕo. Ma gḥozelan b u=lalyano?” A=tre aḥunone mṭabqi aʕme.
056. Hani, me d mṭabqi aʕme, aṯi u=muxtar, yatu, omər: “Abri, gdomannux xabro.” Omər: “Məǧġál!”
057. Omər: “Kətli barṯo, fəʕlan, šafər mena layto, anǧax mlayəq diḏux yo.
058. W hagar lə=groḏ̣atla ste, dis layt manəʕ.”
059. Hano omər: “Mətyaqnət, ya muxtar! Ono huli waʕd kamilo ʕam u=ḥawrayḏi w hani tarte=əšne d yawmoṯe ono w hiye tavda na. W mhadeleli i=ḥoṯo w ono lo=ḥəzyoli ste.
060. Walakən i=wəždanayḏi lə=kṭoʕən, ḥatta d ṭoreno mene, lazəm d əzzí bəṯre u=xabrayḏi.”
061. Omər: “Ya abri, ono gmamṭena larke. Lo=maʕəǧbolux, i=naqlayo dis u=darbayḏux qumux yo.”
062. Hano xort ǧehil yo, qayəm, məftalalle, omər: “Mṭaya, bavo!”
063. Mamṭyole, ḥəlle b i=kačke: ḥḏo, koxəl aʕla.
064. Qayəm, omər: “Bavo, maqbloli!” — “Maqblolux?” Omər: “E!”
065. Omər: “Kəḏʕat mən yo?” Omər: “Mən yo?” Omər: “U=abro d u=ʕammayḏa, hani hawile arbaʕ=əšne bəṯra yo. W huye lo=grəḏ̣yo u=abro d u=ʕammo.
066. De məd l i=kalayḏux w izúx. Elo d fayšat, ramḥəl harke hat w hiye gqəṭlitu ḥḏoḏe aw aḥna gqəṭlinale aw hiye gqoṭelan, gsaymina čara m ḥḏoḏe.”
067. Hano, u=zʕuro, čik u=xabrayḏe ste b qarʕe, omər: “Layt manəʕ.”
068. Məlle l i=ḥurmayḏe, omər: “Yalla qəm, zano!”
069. Hani azzehən bəṯre d i=qriṯo, kibe ʕəsri=gavat.
070. I=kačke hawxa ḥəlle ebe, məllale, əmmo: “Hat faqiro hat heš”, — əmmo, — “ʕaql latlux.”
071. Əmmo: “Ono latno i=barṯayḏe. Ono i=aṯto d u=aḥuno no tawo, d u=naʕimo, d kətwa b rax d a=tre.”
072. Omər: “Ba mən?” Əmmo: “Ono i=aṯto tawo no. Səmme hawxa aʕlux, qana d qəṭlilux d əxli ak=kallatayḏux w uʕdo fayəš u=ʕumrayḏux, fayəš ruʕe d saʕa.”
073. Omər: “M u=lebo?” Məllale, əmmo, əmmo: “Ono, u=wəždamayḏi lə=kṭoʕən, ḥatta d qəṭlilux.
074. Hat gmahzmatli ʕal mazbuṭ, gməblatli?” Omər: “Ono gədmobannax!”
075. Koqoyəm i=kačke, kəmmole: “Aḥna gəmhalxina harke b i=ǧiha ġarbiye w hənnək gdəzzín ʕal šamal.
076. Hano, a=tre mḥalle ʕal i=ǧiha ġarbiye w mhalaxxe,
077. Mhalaxxe, maṭən qariwo l ʕAmuda.
078. Koḥoyər, kito bahro d sayyara. Hani a=trani mqadamme, mqadamme, ḥərre, gava kalé ḥa=šufer qəm baste.
079. I=sayyarayḏe ḥariwo w kalé komṣalaḥla.
080. Hano, l u=zlam məllele, omər: “Bu baxtayḏux w d alo, i=qəṣṣayḏan hawxa, hawxa yo.”
081. Omər: “M u=lebo?” Omər: “Abadan!”
082. Kito m ab=baremilani, d komaḥti taḥte d a=ǧsurat, omər: “De zoxu, mičeku, b ab=baremilanək. Iḏa aṯi noše, gdomanno: “Lə=ḥzeli noše”.
083. W iḏa l=aṯi, gəmkamanno i=sayyara, gmaḥátnanxu b i=sayyara w gmobánnanxu l i=Qaməšlo.” — “A”, — əmmi, — “ġalabe ṭowo!” A=tre čiki b ab=baremilanək.
084. Ha! Azze bəṯr me fəlge=d saʕaye, ḥəlle: gava kaṯi tloṯo=zlame.
085. Bənbərrəhayi kaṯən: “Mə=kito, mə=layt?”
086. Əmmi: “Aḥna kokərxina ʕal zlam w ḥurma, i=qəṣṣayḏan hawxa yo.”
087. Omər: “Mətyaqnət, ono lə=ḥzeli tə=noše. Kalí komṣalaḥno i=sayyarayḏi w qarʕi qumi w lalyo yo.
088. Lo=ḥzeli noše. Balki šapiʕi b ġer d koṯe, lo=ḥzeli noše.”
089. Hani mhalaxxe ʕal u=darbo d i=Qaməšlo, azzehən.
090. Mhalaxxe, bəṯr me ḥamməš, šeṯ daqayəq mkamele i=sayyarayḏe, azzé, mamṭele i=ḥurma w u=zlam w maḥtile, məblile l i=Qaməšlo.
091. Hani, i=naqla d azzə́n, maṭən l i=Qaməšliye, doġri manḥtile m i=sayyara, maslmile l i=emo w l u=babo u=zʕuro šufer.
092. Məlle l i=emo w l u=babo, omər: “Ḥur yade! Hani i=amane d aloho w dəṯxu.
093. Lo=ṭoritu d ḥozən ak=kukwe d u=lalyo! U=mede d ṭəlbi m u=muklo, m u=štoyo, m a=ǧġarat, me kul=mede, me qahwaṯṯe gəmqadmitənne, hul d ḥozina aloho, d b i=šmayo, aydarbo mafraǧla aʕlan.”
094. Hani, i=emo, u=babo d u=zʕuro əmmi: “Ahla w sahla!”. Marfánnanne oda w maḥtənne a=tre b i=oda.
095. U=muklo, u=štoyaṯṯe kobənne w a=ǧġarataṯṯe w koqaymi b aw=waǧəbataṯṯe ʕal mazbuṭ.
096. Hano, konohər, u=zʕurano, u=šufer, mə=ksoyəm? Koṯe, kokorəx b i=ʕaraṣa d i=Qaməšlo ʕal a=zlamani. Omər: “Lazəm, aṯən maṭən l u=balad.”
097. Hano kokorəx, koḥoze a=tloṯe bəṯr ḥḏoḏe, annaqla u=zlam ḥarami w u=zlam məḏnəb komibayən.
098. Ḥəlle: a=tloṯo, hama hawxa ʕaynayye kokurxi. Omər: “Walla kaṯən a=zlamayḏan!”
099. Aṯi: “Marḥaba!” — “Marḥaba! Ahla w sahla!” Omər: “ʕAl mu kokərxitu?”
100. Hani, i=naqla d šamiʕi m u=zlamano “ʕal mu kokərxitu?”, huwwe i=aḏno karre ell.
101. Əmmi: “Walla kokərxina zlam w ḥurma, i=qəṣṣaṯṯe hawxa yo. I=aṯto d aḥunan yo w mahzmole, w hagar d əḏʕat, be ayko ne, gdobinalux tre=alfo=waroqe, hani elux ḥalal.”
102. Omər: “Gabi ne. Aṯən, ono zbiṭili w ḥzalli w kalə́n gabi.”
103. Annaqla hano omər: “De klawu harke! Lo=rəmšitu. Kazzino m uʕdo l ruʕe=d saʕaye, gədmamṭénanxune w gdoṯeno.”
104. Hano koforəq a=tloṯo=aḥunone, kəzzé l i=dayira d at=taḥarriye. Am=mabaḥəṯ d i=Qaməšlo.
105. Kəzzé, komarre, komər: “Ḥal w ḥawal, i=masale d tloṯo=aḥunone, i=qəṣṣaṯe hawxa yo. W i=ḥurma w u=zlam kalə́n gabi.
106. Annaqla itoxu, mdaberu ruḥayxu!”
107. Omər: “I=naqla d oṯitu d zəbṭitəllan, i=šaqame rabṯo mḥáwulla ʕal qḏoli! Ono ktoweno aʕmayye.”
108. Hano koqoyəm, komoyəd l a=tloṯo=aḥunone, komər: “Mhalexu bəṯri!”
109. Hani komhalxi, hul d komoṭən l riše d u=ǧəsər rabo.
110. At=taḥarriye ḥamšo, əšto mḥawtənne.
111. Zbəṭṭe druʕayye.
112. Awwəl d maṭən l u=zʕuro šufer, b aš=šaqamat qaymile.
113. Omər: “Bavo, qay kqaymitu, qay kmoḥitəlli? U=ḏanbayḏi mən yo? Məs=səmli?”
114. “Yalla! Hatu ḥbisoye hatu ann=arbʕo.”
115. Mballe ann=arbʕo w mḥaqaqqe aʕmayye.
116. Omər: “Bavo, walla i=ḥurma w u=zlam eli mamṭalli w lə=gḏaʕno, i=qəṣṣaṯṯe mən yo. D obitəlli əzən, gəzzí mamṭénanne. W šqalu i=ifadaṯṯe!”
177. Hani rawixi b u=ǧib, at=taḥarriye w u=zʕuro šufer, azzə́n, mamṭanne i=ḥurma w u=zlam, me gab ab=be babe d u=šufer. 
118. Mamṭanne l i=maḥkame ʕaskariye. Šqəlle i=ifada d i=ḥurma.
119. I=ḥurma əmmo: “Bavo, ḥal w ḥawal d u=gawrayḏi i=qəṣṣaṯe yo: mṭamʕi b arbʕo=alfo=waroqe d u=zlamano w abiʕi gədqəṭlile ʕal arbʕo=alfo=waroge.
120. W ono mətʔasafli. Ono ktuyowayno, ono sabab d u=zlamano, ḥatta d məqtəl.
121. W zayiʕono, hagar d əmmalle: hawxa ksaymi ebux, gqəṭlilux, dis ono gməḏ̣lomono. Məlli, ṭaw mina layto gmahəzmalle.
122. Mazal u=gawrayḏi w ann=aḥunone, hani latne ahl namus. Eh, hani korəḥmi ak=kallawat.
123. I=naqlayo ono mahzamli u=zʕurano w mamṭelile.
124. Moméwulle ste, e hul l uʕdo lo=kəḏʕono əšme mən yo!”
125. Qayəm hano l i=maḥkame ʕaskariye. Ḥkəmla aʕlayye kul=ḥa b ḥamšaḥsar=əšne.
126. Mə́rralle, əmmi: “Huyo alfo=brixe i=ḥurmaṯe elux!”
127. W šqəlle ann=arbʕo=alfo=waroqe m a=tloṯo aḥunone, húwwalle tre=alfo=waroqe l u=šufer w tre=alfo huwwe l i=žənəke w l u=kurrəko w aḥ=ḥamməšmo=waroqe mfarqənne ʕal ḥḏoḏe l at=taḥarriye.
128. W rišayxu howe basimo!

======
Ritter: 090. ME_ME Der Mann, der Gott aufsuchen wollte.txt
001. Kətwa w latwa šṭaw m aloho latwa, ya ǧamaʕat alxer!
002. Kətwa ḥa=faqiro w i=ḥurmayḏe.
003. U=faqirano, kətle tərto bəlḥuḏe. Kul=yawmo komarfe i=tərtaṯe ʕal waǧəh d aq=qadiše.
004. Aq=qadišani komḥamən i=tərtaṯe, kobərmi w fətli.
005. Xəd kofəlto, dis kodəʕro l u=axurayḏa.
006. Komamṭəlla b i=quwa d aloho w d aq=qadiše, kəṯyo i=tərtaṯe.
007. Yawmo m ay=yawmoṯe d alo gqoyəm, hano kowele darbo raḥuqo.
008. Komər l i=ḥurmayḏe, komalla, komər: “Ḥurma!” Kəmmo: “Mən yo?”
009. Komər: “Ḥur! Ono gdəzzino l i=flan balad, əṣḥa d maftlat i=tərtayḏan ʕal foṯe d aloho!
010. Lo=mafəltatla ʕal foṯe d aloho! Mafleta ʕal wagəh d aq=qadiše.
011. Aq=qadišani mətraǧən l u=alohaṯṯe w hənnək masʔul b i=tərtaṯe d u=faqiro.”
012. Haṯe, i=ḥurma, hawxa koməftakro ebe, kəmmo: “E, ya zlam! U=ʕulmo kṭoləb m aloho i=ṭalbayḏe, hat ḏ̣əd d aloho hat.
013. Aydarbo i=qaḏ̣iyaṯe aʕmux?”
014. Omər: “Ya ḥurma, marke l gab aloho kit waṣayəṭ.
015. Aq=qadišani, i=daʕwaṯṯe komitaqblo m u=moraṯṯe. Hani komətraǧən m u=moraṯṯe w komamṭən i=tərtaṯe.
016. Kul=ʕulmo koṭoləb m aloho w komər: “Ya rab! Gqoyamno d əzzino.”
017. U=ḥarami, kul=nošo, u=zanoyo, kul=mede, koṭoləb m u=alohayḏe.
018. ʕAl qadar d i=ḥṭiṯayḏe kobele, komaṣtər aʕle.”
019. Hano, u=zlam, azzé, omər: “Əṣḥa lazəm mafəltatla ʕal waǧəh d aq=qadiše!”
020. Haṯe, hawi ṣafrayto w u=zlam azzeyo b u=darbayḏe, fayišo i=ḥurma.
021. Əmmo: “Bavo, i=tərtaṯe ʕal waǧəh d aloho!” Mafəltola.
022. Koṯe ḥa=ḥarami qəṭʕi, xəd Darbas Šamo.
023. Komoḥe taḥte təšʕo d i=tərto, komobela w knoḥalla l an=naʕimayḏe.
024. Gani u=yawmo, l=aṯyo i=tərto. Hawyo i=saʕa šwaʕ, tmone, l=aṯyo i=tərto.
025. Kəzzá, kərxo gab aǧ=ǧiran, tərto layto.
026. Ha! Aṯi u=merəko: “Koyo i=tərto ḥurma?” — “Wallahi, merəko, i=tərto l=aṯyo.”
027. Omər: “Mafəltolax ʕal waǧəh d aloho ha?” Əmmo: “E, ya alo.”
028. Omər: “Ḥzelax?” Omər: “De ḥurma! Mḥaḏ̣alli i=zuwadayḏi w matrayli tre, tloṯo=zawge d čwerəx! Gəzzí gab aloho.”
029. Haṯe, i=ḥurma, gaḥixo aʕle. Məlla: “Ya zlam, aydarbo gəzzúx gab aloho? Daywono hat? Axilux menux?”
030. Omər: “Ya ḥurma! Ma i=qəṣṣa dis d mafəltolax ʕal waǧəh d aloho? Ono, u=šuġlayḏi yo, koḏaʕno, ono gəzzino.”
031. Hano koqoyəm, komaṭiʕo u=awro d u=gawrayḏa. Kmatəryole tre, tloṯo=zawge d ǧwerəx w kməlyo i=turkayḏe zuwade, tene w afšoṯe w laḥmo.
032. Kowe ṣafrayto (b xer ʕal kul=ǧamiʕ) w kobe foṯe l u=oġur, kəzzé, komhaləx.
033. Hano komhaləx, maṭi l u=ṭurano diḏan, Ṭur ʕAbdin, l u=Ṭuro d i=Bagoke, kulle ʕabode, kulle dayroye.
034. Hawi, gani u=yawmo, ḥəlle: qayəm dayroyo me qume, sawke kmoṭe larke.
035. Hano l u=dayroyo mahzamle.
036. B u=zamanawo ad=dayroye lo=maḥtiwa ʕayno l ins w ǧəns, ġer b ḥḏoḏe hawxa.
037. Ad=dayroye xwa buxa
038. Hano maṭile, omər: “Abuna, qay komahəzmat? Ono ste ənsan xoṯux no. Ḏ̣ayfo d aloho no, lo=mahəzmat me qumi!”
039. Omər: “Ya abri, ono mən? Kalúx kḥozat. Koxanno gelo.
040. Koroʕeno xd aḥ=ḥayewən d u=ṭurano.
041. U=ḏ̣ayfo d aloho, ahla w sahla! Tux, itaw!”
042. A=tre yatiwi b i=qelayto, e u=dayroyo ṣafrayto, ʕaṣriye. Ṣafro koṯele faṭərto hawxa rabṯo w ʕaṣriye koṯele ḥḏo.
043. Koqoyəm hano, koṭoləb m u=alohayḏe, komər: “Ya rab! Gədmšadrat i=ḥšamto d u=zlamano ste ʕam diḏi.
044. Komalle, komər: “Abri, zux l i=ṭarəštayo honike, fatáš bayn d aṭ=ṭarfe, kito faṭəryoṯe!”
045. Azzeyo, fəʕlan, u=faqirawo mfatašle, mofaqle tarte=fatəryoṯe, kul=ḥḏo hawxa rabṯo.
046. Mamṭalle bayn ele w l u=dayroyo, i=zuwadayo maḥtəlle. Kalə́n komaḥšmi.
047. Me qəṣṣa l qəṣṣa u=dayroyo mšayele mene, omər: “Abri, l ayko gəzzúx?” Omər: “Walla abuna, gəzzino gab aloho.”
048. Hano i=naqla d mamṭele baḥs d aloho, e, u=dayroyo ġalabe marʕele l ǧəsm diḏe w aṯyole i=raʕbe, omər: “Ya abri!”, — omər, — “iḏa d moṣenux waṣiye, gdəmmat, aydarbo lo=komanne?”
050. Omər: “Amalle: flan dayroyo b i=flan ṭuro, b u=Ṭuro d ʕAbdin, maṭi l ayna darġo d i=ṭawwuṯo?”
051. Omər: “Ahla w sahla, abuna!” Omər: “Ḥur, abri, d lo=ṭoʕat!” Omər: “Abadan!”
052. Hawi ṣafrayto aʕlayye b xer — aǧ=ǧamiʕ — w hano mhalaxle.
053. Mhalaxle b i=barriyayo w šapəʕ am=maye d Gziro, azzé, kəmmile u=ṭuro d Ǧudi. Mhalaxle b aṭ=ṭuronanək, maṭi.
054. Naḥət laltaḥ m aṭ=ṭurone b i=barriyayo.
055. Koḥoze: nafəqle ʕaṣro, ḥamšaḥsar=rawixe, i=nuro kqədḥo me femayye. Kulle b rəmḥe, b sayfe.
056. Aṯəlle, əmmi: “Aḥna lə=kṭorina ṭayro d šopəʕ ʕəl m i=arʕo tarke. Hat koṯat, ənsan, w košəpʕat harke b i=arʕaṯe?”
057. Omər: “Bavo, mede layt gabi. U=mede, d əbʕitu, tfaḏ̣ḏ̣alu!”
058. “L ayko gəzzúx?” Omər: “Alo gəzzino gab aloho.”
059. Hano i=naqla d mamṭele baḥs d aloho, ar=rawixani, hawxa ǧəsm dəṯṯe marʕalle w aṯəlle… yaʕni, e i=alohuṯo čiko b lebayye.
060. Yaʕni mḥalaqqe kul=mede ḥarbuṯo me lebayye, i=naqla d mamṭele l u=zlamano baḥs d aloho.
061. Əmmi: “Ṭayyəb, iḏa d əmmat l u=alohayḏux: aḥna d matərkina i=ḥaramtiyaṯi w u=salb w u=tanhibano, aḥna, aloho gədxofər ḥṭiṯayḏan?” Omər: “Ahla w sahla gdomanne.”
062. Kito ṭuro, kəmmile Bexer.
063. Maṭi l qarʕe d u=ṭurawo, aṯi ḥa=malaxo d u=šayno l qamuṯe.
064. Səmle ruḥe b daraǧa d kuhno w yatu b qamuṯe.
065. Omər: “Ha abri, ayko gdəzzúx?” Omər: “Alo gəzzí gab aloho.”
066. Hano, u=kuhnawo, gaḥəx, omər: “L mən gəzzúx gab aloho?”
067. “E”, — omər, — “Ma hat mə=kəbʕat meni? Gəzzí gab aloho.”
068. Omər: “Amalli, abri! Balki ono d omannux.”
069. Omər: “Hama l aloho gnule i=tərtayḏi, haw li i=tərtayḏi!”
070. Hano qayəm, omər: “Izúx, abri! I=tərtayḏux: ḥfar taḥte d i=tfayo! I=tərtayḏux kalá tamo čiko.”
071. Omər: “Ḥur!” Omər: “Lo d əmmat! Kətli ǧwerəx ġalabe, dis gdoʕanno b u=darbano ha?
072. Ono dis gəzzí gab u=alohayḏi!”
073. Omər: “Xəd komannux, ḥfar tamo, taḥte d i=tfayo, gədməfqat i=tərtayḏux me tamo.”
074. Omər: “Mede ḥreno, layt waṣiyat aʕlux?” Omər: “Bele, bele, abuna.”
075. Omər: “Kit flan dayroyo, b Ṭur ʕAbdin.” Omər: “Moṣele, məlle: “Ono maṭino l ayna darġo d i=malkuṯo? Hani hawəlli arbʕi=əšne ʕabodo.”
076. Omər: “Amalle: u=dayroyo maṭi l i=daraǧa d u=ḥadodo d Maṣər.” — “Ha?” — “Bele maṭi.” — “E.”
077. Hano koqoyəm, komalle: “Ha mede ḥreno lo=fayəš?”
078. Omər: “Bele, alo, kito rawixe ste.” Omər: “Ar=rawixanək aṯən l qamuṯi w i=nuro kqədḥo me femayye, w ǧalaliye w qaṭəʕ darbo xoṯayye layto.
079. Mərre: “Iḏa d matərkina i=ḥaramtiye w i=ǧalaltiye w u=ḥaramano, aloho gxofər i=ḥṭiṯayḏan walla lo?”
080. Omər: “Amarre: hanək, i=naqla d falət u=xabro me femayye, l aloho xfəlle i=ḥṭiṯaṯṯe. W kul=ḥa mənne ṭr=əzze b ṭuro, ḥa lo=ḥoze u=ḥreno. W mḥalqi as=sayfe w ar=rəmḥanək w marfən as=səsye. B i=briṯo əzzehən kul=ḥa b ṭuro w ʕəbdənne.”
081. Hano daʕər. Aṯi, ḥzele ar=rawixayḏe, mə́llalle, omər: “Hawxa.”
082. Hani azzə́n, kul=ḥa b ṭuro w kboxe ʕal u=ḥal d səmle w kul=ḥa azzeyo, čik b qelayto w kʕobəd l u=alohayḏe.
083. Maṭi l u=dayroyo. Maṭi l u=dayroyo, omər: “Ha, abri?”
084. Omər: “Abuna, hat maṭat l u=darġo d u=ḥadodo d Maṣər.”
085. Hano, u=dayroyo, čik šəkwak b lebe w omər b lebe (lo=məlle l u=faqiro).
086. Omər: “Ono aydarbo arbʕi=əšne d yawmoṯe, ono ʕobadno l u=alohayḏi, ono w ḥadodo howina ḥa?” Omər: “Haṯe b i=briṯo l=awyo.”
087. Mətǧabər qm u=alohayḏe ġalabe, hawi rabo.
088. Hano, u=faqiro, hay aṯi, ḥfəlle taḥte d i=tfayo.
089. Mofaqle qaduro hawxa malyo dahwo. Hawo, hiye w i=ḥurmayḏe fayiši b u=xer d aloho.
090. Gdoṯina l u=dayroyo.
091. U=dayroyo b aš=šubḥe d aloho w d i=ruḥo qadišo. Hano, yaʕni marke l Maṣər gabe latyo tə=mede.
092. Hano, u=dayroyo, ġalabe məftakər b lebe qm u=alohayḏe, walakən heš 
i=ruḥo qadəšto aʕme yo.
093. U=darbo gabe latyo mede, b u=ḥaylo d aloho.
094. Hano əšmo ġalabe raḥuqo, ġalabe ḥəkəm qariwo, maṭi l Maṣər.
095. Maṭi l Maṣər, e, hano, u=dayroyo, m aloho latyo xalyo. Aḏəʕ, i=dukano d u=ḥadodo be ayko yo.
096. Aḏəʕ, i=dukano d u=ḥadodo ayko yo, barəm w fatəl, azzé w kali qm u=tarʕo d i=dukano d u=ḥadodo buxa.
097. Hano koḥoyər, ḥadodo bəlḥuḏe yo w kaleyo mofəq ḥadid w kosoyəm w qoyəṣ w mqaṭəʕ.
098. U=ḥadodo hawxa ḥəlle ebe: kalé kuhno qm u=tarʕayḏe.
099. E, u=ḥadodo qadišo xaləṣ yo. Awwəl d ḥəlle b u=kuhnano, aḏəʕ, be i=niye d lebe, mən yo w m ayna balad aṯi, m ayna ṭuro aṯi w be b mən qaḏ̣iye aṯi gab u=ḥadodo.
100. Hano i=naqlayo kobəʕ maḥwe aʕ=ʕuǧubatatayḏe l u=dayroyano, kqoyəm, moyəd ḥadid hawxa rabo, mḥalaqle l u=kuro.
101. Kosoməq, kowe xd i=gmurto w u=ḥadodano komšamər iḏe w maḥət iḏe b u=kurawo w kmofaqle xd u=layšo, koqoyaṣle me ḥḏoḏe.
102. Kosoyəm b iḏe čakuč w səddan w kalbtene m u=ḥadidawo b iḏe.
103. Hano, u=dayroyo, i=naqla d ḥzele hawxa, omər: “Wayla aʕli w ʕal i=ḥṭiṯo, d aṯino eba!
104. Kafənno qm u=morayḏi. U=mede, d səmli, l tə=noše lo=səmle!”
105. Ḥəlle, hano, u=dayroyo, ġarəq b i=ḥṭiṯo, lakən haw knəfqo b iḏe.
106. I=gavayo maltamle a=dkoṯanək l u=ḥadodo w ṣxəlle i=dukano, omər: “Mhaláx, abuna! U=ḏ̣ayfo d aloho, u=ḏ̣ayfayḏi hat.”
107. Azzehən. Ḥəlle: kətle ḥurma bəlḥuḏe b u=baytawo, i=baytayḏe friso xd u=bayto d am=malke.
108. Hano, hawi ʕaṣriye, səmla i=ḥšamto, maḥatla i=ṣəfro, mamṭela qarṭelo d maye, maḥatla ʕal i=ṭawle.
109. I=ṭaṣaṯṯe ste me qarṭelo, maḥtola bayn d am=mayanək, b i=qarṭelo naʕəmto.
110. Hano, u=dayroyo, i=naqla d ḥzele hawxa, aʕ=ʕuǧbani, b ḥḏo=naqla u=dayroyo mdaywən.
111. “Aydarbo ono maġraqli ruḥi b i=ḥṭiṯo w mbeli ruḥi l u=halak w ḏəmli u=ḥadodano?
112. Omər: “Ono, hawəlli arbʕi=əšne, ʕabodo l aloho w lə=gnofəq mede mani b iḏi?”
113. Fayiši, l i=saʕa tmone, čaʕ b u=lalyo, hano, u=dayroyo, konoyəs. Omər: “Abuna, gdəmxat?” Omər: “E, gdomaxno.”
114. Məlle l i=aṯto, omər: “Ḥurma!”, — bayn ele w ela, omər, — “izáx gab aǧ=ǧiran, bram w ftal, amár nvinat, nvinat amár layt.”
115. Azzayo tarte, tloṯo=kore l i=odayo, barimo w fatilo, aṯyo.
116. Əmmo: “Ya zlam! Walla layto nvinat.”
117. “E”, — omər, — “ya ḥurma, məġ=ġamo kit? Hat u=ḥalalayḏi hat w hano abo, kuhno yo, u=babo d tretǧina yo. Hat dmax harke, ono gdomaxno harke w u=dayroyo harke, hat b u=fəlgo!”
118. Əmmo: “Məġ=ġamo kit, ya zlam?”
119. Maḥatte i=nvinaṯṯe w damixi, a=tloṯo.
120. Hano, u=ḥadodo, mə=səmle? Mlele qarṭelo maye w mʕalqole ʕəl me qarʕayye.
121. Omər: “Ḥur, abuna!” Omər: “Lo=ġərqat b i=ḥṭiṯo ha! W d mičək šəkwak b lebux, i=qarṭelaṯe mliṯo maye yo, kulle gmibozi aʕlux.”
122. Ba u=dayroyo daməx. I=ḥurmayḏe (aloho maṣtər aʕla!) ṣafərto ġalabe.
123. U=hano, u=dayroyo, hawi fəlge=d lalyo, u=šiḏo čik b lebe.
124. Raġle qayiṯo b raġle d i=ḥurma b niye ʕaṭəle.
125. Hano i=naqlayo i=qarṭelo d am=maye kula bizo ʕal u=dayroyo.
126. Hano, u=ḥadodo qayəm, omər: “Abuna, mə=səmlux?” Omər: “U=mede, d səmli, l tə=noše lo=səmle.
127. Qum w henu amalli, i=qəṣṣayḏux mən yo, elo maġráqluxli b i=ḥṭiṯo!”
128. Hano, koqoyəm u=ḥadodo w koqaymo i=ḥurmayḏe, komalle: “Koḏaʕno, ya abuna, aṯat m u=ṭurawo Ṭur ʕAbdin hul larke, ḥatta d omannux i=qəṣṣayḏi.
129. W čik šəkwak b lebux w mətǧabrət qm u=alohayḏux. W aṯət, ḥatta d əḏʕat i=qaḏ̣iyayḏi mən yo. Gdománnuxyo adlalyo.”
130. Omər: “Ono abre d malko no, d i=walayaṯe.”
131. Omər: “Babi obəʕ d obeli ṣənʕa b iḏi, hawino b at=tuǧar.
132. Zbəṭli taǧara w mhalaxli b i=briṯo.” Omər: “Hawino ʕumri arbaʕ w ʕəsri, ḥamməš w ʕəsri=əšne w ono bəlḥuḏe no, babi kobəʕ d magwalli.
133. Kəzzino b balad, kḥozeno ḥurma ʕal biro, komanna: “Ya ḥoṯi, hawli ṭaṣe d maye, šoteno.” Kəmmoli: “Ya aḥuno, mədlux štay!”
134. Tləṯ əšne, kəzzi b u=baladawo. A=tləṯ əšne koṭolabno maye m i=ḥurmayo.
135. I=ḥurmayo ʕal i=biro kḥozeno w koboli maye b iḏa.
136. Babi barəm w fatəl, ṭləbleli i=zʕurtayo.
137. Me d ṭlə́bleliyo w mamṭyalle l u=bayto, azzino l i=odayḏi, kḥoyanno: gava kalá i=ḥurmayo b zat diḏa, komamṭyalle.
138. W i=ḥurmayo, d mə́llila “ya ḥoṯo!”, w hiya mə́llali “ya aḥuno!”
139. Omər: “I=naqlayo, i=naqla d ḥəzyoli, lebe qayər w ono fəʕlan l=abəʕno d ḥozena.
140. Lo=ʕantan mena, bas hawyo ḥoṯi, ʕal aw=waroqe d u=mgalyin. Hiya mə́llali “aḥuno” w ono mə́llila “ḥoṯo”.
141. Omər: “I=ḥurma, ḥəlla hiye ste, aḏiʕoli. Me d aḏiʕo li, xəd lebi, leba.
142. Mə́llali: “Qay kḥayrat ebi hawxa?” Omər, məlli: “Ono ḥzelilax b i=flan balad, tloṯ əšne. Tloṯ əšne ḥzelilax.”
143. Komannax: “Ḥoṯo, hawli maye w hat kəmmatli: “Aḥuno, mədlux maye!” W hawət naṣəb diḏi.”
144. Hano koqoyəm, mə=ksoyəm? Komalla, komər: “Ya ḥurma! Hagar, xəd kobəʕ lebax w kobəʕ lebi, gədsaymət, šxa gmitafqina ʕal u=mawǧibano d kit b lebi w lebax.
145. W lo, lo, uʕdo taḥte d u=lalyano gmobannax l be babax.
146. W u=mede, d kit w layt b u=baytano, gədmamṭene aʕmax. W ḥoṯi ʕal aw=waroqe d u=mgalyin.”
147. Əmmo: “Ono lo=kəzzi m u=baytano. Xəd lqiṭ b lebux, lqiṭ b lebi.”
148. Omər, mə́llale, əmmo: “Aydarbo?” Omər: “Ḥur, ya ḥurma!
149. B lalyo ḥoṯo w aḥuno w b imomo l qul u=ʕulmo aṯto w gawro.
150. Kmamṭat qəm diḏax hawxa?”
151. Əmmo: “Ono raḏ̣yono hul d mayṯono ono w hat, ḥoṯo w aḥuno ʕal aw=waroqe d u=mgalyin.”
152. “E”, — omər, — “abuna, hani hawəlli arbaḥṣar=əšne ono w hiyye b ḥḏo=nvine gdəmxina.
153. W ono inəqli ḥalwo me ṣadra, ḥoṯi ʕal aw=waroqe d u=mgalyin.”
154. Omər: “I=qarṭelaṯi kmolena maye ʕəl me qarʕi w qarʕa.”
155. Hani arbaḥṣar=əšne lo=xayiro ʕəl me qarʕi.”
156. Omər: “Hat, hawilux fəlge=d saʕaye. Ann=arbʕi=əšnayḏux ayko azzə́n?”
157. Omər: “Bas, abri!” Omər: “Ġarəqno b i=ḥṭiṯo w b xaṭər diḏux!”
158. Mhalaxle l u=dayroyo. Əšto=yarḥe, hul d maṭi l Ṭur ʕAbdin.
159. W ṭləble m u=morayḏe, omər: “Ya rab, lo=šəqlat ruḥi! D ʕobadni arbʕi=əšne ḥrene, hul d ḥozeno foṯux!”
160. W rišayxu howe basimo.


======
Ritter: 091. Š_ʕ Die Woelfe.txt
001. Ḥa=zlam sawwo, d kətyo abre d ḥamməš w šawʕi=əšne, maḥkele i=masalaṯe. I=naqqa d kətwa ǧuwan, aṯyo b qarʕe w elo maḥkéleliyo.
002. I=ḥḏo šato, ono w arbʕo=ḥawrone ʕam ḥḏoḏe nafiqina d əzzano l u=ṣaydo d aq=qaqwone.
003. W i=šatayo, ģalabe aṯiwa talgo ʕal i=arʕo w hawiwa quro w saṯwo yaquro.
004. U=ḥulmo d u=talgo ʕal i=arʕo hawi fəlge=d mətro w u=sawal ġalabe mtaləf w mayəṯ m i=səbba d i=hawa w d i=haffe w d u=quro, d oṯewa.
005. Qayəm ono w ann=arbʕo=ḥawronani diḏán, mḥalaqlan m u=darbo d i=qriṯo, azzano hul l u=ṭuro d i=Bagoke, laǧan u=ṣaydo d aq=qaqwone.
006. Mdawamle l u=darbayḏan šeṯ saʕayat, aḥna azole b u=darbo w u=muklayḏan ste naqəṣ w lo=fayəš muklo aʕmayna.
007. Annaqla qayəm, abiʕina d dəʕrina l u=bayto, hawi ʕaṣriye aʕlayna w lo=qadirina dəʕrina.
008. W fayəš tarte=saʕayat l ṭwoʕe d yawmo.
009. W bdele l u=talgo b ḥiṣuṯo rabṯo, koṯe m i=šmayo w i=hawa aʕme.
010. W u=ṭurano ṭuro ġalabe ʕaṣyo w ġalabe ʕamuro yo m ad=dawme w kit ebe mʕare, škaftat rabe.
011. Qayəm, kalán hawxa kalye, ḥəllan: m i=massile d mqabəl diḏan kaṯi arbʕo=dewe.
012. Ad=dewani dewe ġalabe kafine b i=səbba d i=farṭana, d hawi b u=saṯwawo, mede nečir lo=qadiri d saymi, lə=ḥzalle.
013. Faqat nqəḥḥe reḥayna, innu d kətna ənsanat, me tamo ṣədde ruḥayye w aṯən, d həǧmilan, innu d qəṭlilan w d əxlilan.
014. Kətwa aʕmayna arbaʕ čəftat mani d u=nečir. Faqat ač=čəftatayḏan, b i=səbba d mhalaxlan b u=darbo, w ġalabe tarən w u=darmono, səmlan w haw səmlan, fayəš d əmmat, fəšak mibəṭ, lo=biṭ.
015. Qayəm, kalán hawxa kalye, ḥəllan, ad=dewayḏan kyasiqi ʕəl minan w kaṯəllan.
016. Faqat kito aʕmayna arbaʕ ḥaṭroṯe ste, laǧan d səndina ruḥayna b u=ṭurawo.
017. Qayəm, aṯən ad=dewe mqabəl diḏan w kalən, ḥərre eban.
018. Mədde d ḥamməš=daqayəq hawxa, qayəm hǧəmme aʕlayna.
019. Bdelan aḥna ste annaqla d mqatlina aʕmayye.
020. Hənnək kohəǧmilan, kofətḥi femayye aʕlayna w aḥna ste b aḥ=ḥaṭroṯe kmaḥtina ʕal femayye, faqat lo=ḥaylo eban fayəš w lo appe.
021. M i=səbba d aḥna ʕaǧizina ġalabe m u=talgo w m u=kroxo, d mede lə=zbəṭlan me ṣafro hul ʕaṣriye w m u=baṭlo w m u=kafno baṭilina w hənnək ste b u=šəklawo ġalabe kafini w ġalabe ṣahən.
022. W kalán hawxa b ḥal d ḥḏoḏe, komqatlina ʕam ḥḏoḏe w lo aḥna səmlan mede appe w lo hənnək qadiri saymi mede eban.
023. W u=yawmo ste kalé qəm ṭwoʕoṯe, ḥəllan: gʕotəm aʕlayna b u=ṭurano ġalabe w ḥəllan: ad=dewani, bəṯr me d ʕatəm, aḥna ggəlḏina w gqəṭlilan.
024. Qayəm, bdeli, məlli l aḥ=ḥawronayḏi: “Lazəm d mfakrinalan ʕal ḥila w fanne d qəṭlina ad=dewani w d maxəlṣina ruḥayna mənne.”
025. Mkalafli aḥ=ḥawronayḏi, məlli: “Hatu hwawu qaršə dəṯṯe w mḥarebu aʕmayye w ono b i=ḥila gməfrašno mənxu w me bəṯrayye da gdoṯeno, b u=šalfo gqoṭanno ḥa mənne w, bəṯṯər me d aḥna zayidina zəd mənne w hənnək hawən əšmtər minan, i=naqqayo edi a=ḥrene, u=qaṭlaṯṯe hesani yo”.
026. Aḥna arbʕo wayna w hənnək ste arbʕo wayne.
027. Qayəm, a=tloṯo ḥawronayḏi, fayiši mqabəl d ann=arbʕo w səmme i=mǧadalaṯṯe, mdawamme eba.
028. W ono ste mayeli taḥte ṭarəšto, da d lo=ḥozəlli w naḥənno taḥt ad=dewe.
029. I=naqqa d naḥətno, mǧarǧafli ruḥi ʕal u=talgo, ʕal gawi, w mədli l u=šalfo w aṯino, me bəṯre dewo da knəflile ḥa, frəṭli gawe w qṭili.
030. Me d qṭil u=dewo, fayiši hənnək, a=tloṯo, w aḥna disa kalán ann=arbʕotayna b dukṯayna.
031. Məlli l aḥ=ḥawronayḏi, omanno: “Tre mənxu mǧadelu ʕam tre mənne w tre minan ghəǧmina ʕal ḥa, qəṭlinale.
032. W b u=šəklawo, l tre minan hǧəmlan ʕal ḥa w qṭilan hawo ste. Qayəm, fayiši tre.
033. Me d fayiši tre, i=naqqayo kul=tre azzano l ḥa w qṭililan.
034. B u=šəklano maxlaṣlan ruḥayna m ad=dewe, d kətwayne naǧole w qoṭule.
035. Qayəm, ʕatəm aʕlayna, ʕal qarʕe d u=ṭuro, w lo=muklo kətlan w lo=maštyo kətlan, l=aḏiʕina, mə=gsaymina.
036. Qayəm, w mhalaxlan kərxinalan ʕal mʕarṯo, ḥatta d mičokina eba d ṣətrina hul me ṣafro, d məftoḥo briṯo, d ḥozina aloho, mə=gsoyəm.
037. Na ise, karəx ḥa m aḥ=ḥawronayḏi, azzeyo, ḥzele foṯa d mʕarṯo: koṭmiro b u=talgo, yalənəz kito əšmo d naqwo hawxa eba.
038. Qayəm, qrelelan, məlle: “Ašər koḥzeli mʕarṯo harke, itoxu!”
039. Qayəm, azzano ʕam ḥḏoḏe, ʕabirina l i=mʕarṯaṯe, mʕarṯo rabṯo w d at=tarte ġalabe ʕatəmto. W kito b i=mʕarṯaṯe kešiye d ṭarfe našife, d qṭiʕi, heš m u=qayṭo kalə́n tamo.
040. Qayəm, maqəṯlan nuro, b gawa d i=mʕarṯo yatiwina w šaḥəllan əšmo. Čike aṯi həs diḏan l i=dukṯo, faqat ġalabe kafinina.
041. Faqat ḥəllan, koṯe pežən d xəšxəš, b i=talite d i=škafte.
042. Maqəṯlan huḏo w azzano tre minan l i=mʕarṯo, l i=taliye d i=mʕarṯo d ḥozina, be mən xəšxəš yo hano. Čengi zayiʕina, d howe dabibo mede w d oṯe, qoṭelan.
043. Qayəm, azzano l i=taliye d i=škafte, ḥəllan: kalé tamo rafo d qaqwone.
044. Aq=qaqwone ste ġalabe miṯe ne qm i=hawa, qm i=farṭana, qm u=talgo, innu lə=kqədri mdayni larwal.
045. Hanək ste heš me imomo ʕabiri l gawa d i=škafte.
046. W aḥna ste, qayəm, bdelan annaqla, maḥatlan aʕlayye w mḥayṣelan ḥamšaḥsar=qaqwone. W u=mede, d fayəš, fayiri.
047. Qayəm, nḥirilan tamo, axililan dlo malḥo, m u=sabab d malḥo latwa aʕmayna.
048. Axililan tamo w fayišina u=lalyawo b i=škaftayo, hul tawi me ṣafro.
049. Qayəm, hawi me ṣafro. Ḥəllan: u=yawmo šmənto ftiḥ w briṯo. I=farṭanayo d meqəm kula kalyo w u=yawmo ġalabe basəm w hawi šəmšo w šḥanṯo.
050. Yasiqina d oṯina af u=bayto da, koḥayrina: kaṯən ʕaṣro=zlamat kokərxi aʕlayna b hawari w aṯən b u=hawarayḏan.
051. W b i=ḥəsbaṯṯe w b u=gumanaṯṯe, innu d aḥna koqṭilina.
052. Faqat l aloho maṣtállelan w lo=ǧarilan mede w qayəm, aṯən a=zlamatayḏan, maṭəllan w b i=fṣiḥuṯo xaliṣina w aṯina.
053. Faqat i=naqqa d mhalaxlan m i=qriṯo d oṯina l u=ṣaydo, l u=nečir, yaʕni l i=hela, arbʕo, tloṯo=ḥawrone ḥrene, hanək friši b darbo ḥreno, azzə́n b i=nfoqe d yawmo da.
054. Hani, d azzə́n af nfoqe=d yawmo da, ḥeḏər aṭ=ṭurone d Ǧudi.
055. Hanək, d azzə́n l tamo, čiki b ṭuro ġalabe ʕaṣyo w kule dabibe w ḥayewən waḥš w kafine.
056. Ann=arbʕo ḥawronanək qayimi, azzə́n b u=ṭurawo w ġalabe hawən parišan w kafini.
057. W bəṯr b šabṯo u=pežənaṯṯe aṯi, d innu an=nošani kalə́n miṯe.
058. Qayəm, azzano, u=ahl d i=qriṯo, b hawari, ḥatta d ḥozinanne w d mamtina l aǧ=ǧanazataṯṯe.
059. Azzano. Kalə́n bayn l massile ḥeḏora kule diyarat w ġalabe ʕaməqto, kalə́n tamo. Tre mənne mžide w gawayye l at=taʕle frəṭṭe.
060. W annaqla ḥa mənne ste l aḥ=ḥayewən, l ad=dabibe axəlle. I=lašayḏe kula yalənəz šmənto me qəsm d ag=garmayḏe fayiši tamo.
061. W hawxa b u=šəklano, aṭ=ṭuronanək, d kətne tamo, ġalabe ʕaṣye ne. W latne dkoṯe, ǧaʕdat, d u=ʕamo d əzzé w oṯe appe.
062. B i=səbbaṯe u=ḥa, d əzzé l tamo, l aṭ=ṭuronanək, d l=owe aʕme silaḥ rabo w arzaq b u=saṯwo, lə=kqodər b i=zaḥme ste doʕər me tamo.
063. W b u=tamtelawo b u=qayṭo ste m aḥ=ḥayewən, yaʕni m ak=kurfe, d kətne msammone, naqqa=ḥreto b u=šəklawo, ġalabe ṣaʕbo yo.



======
Ritter: 092. Š_ʕ Die Schlange.txt
001. I=ḥḏo=šato malfono wayno b u=aṯro, d kəmmile Ṭur ʕAbdin w b qəsm mine, d kəmmile i=Raʕite, b i=qriṯo, d əšma Xarabe Məška w u=Sedari,
002. Mqabəl diḏa d kətne aṭ=ṭurone, d b u=lišono oromoyo kəmmənne Ṭuray ʕIzlo, w b u=lišonayḏan u=ṭuroyo kəmminanne aṭ=Ṭurone d i=Bagoke.
003. Qayəm, b fəlge d u=yarḥo d iyar, yawme d i=Ndaṯalo, ono w arbʕo=ḥawrone mbeli ʕam ruḥi w zʕuro naʕimo, abre d šwaʕ=əšne ste aʕmayna.
004. Azzano l u=ṭurano d i=Bagoke, d kətyo ṭuro ġalabe ʕeloyo w ṭuro, me qadim d kətwa d aʕ=ʕabode.
005. Kətwa ebe ġalabe dayroye m u=zabno w heš m aǧ=ǧilat qamoye.
006. Annaqla karixina tamo l a=dkoṯe, d ʕəbdiwa appe ad=dayroye. Azzano qamayto ʕal qarʕe d u=gər, l dayro ġalabe ʕelayto, kəmmila i=Der Ġizalke.
007. Mqabəl diḏa ste kətyo Mor Abrohom. Ġalabe ʕitoṯe heš me meqəm w ʕeloye, mdawmrina w mʕaǧbina ġalabe ʕal ab=baniyataṯṯe w ʕal u=šəklaṯṯe w ʕal ad=dkoṯe, d kətwayne mqadše w d aʕ=ʕabode, d ʕəbdiwa appe.
008. Aḥna, i=ġayayḏan, u=mazlayḏan, azzano d əzzano laǧan af=faṭəryoṯe w qəsm kəmmənne ak=kəmmkat.
009. Daʔəm azzano, yasiqina ʕal qarʕe d u=ṭurano, ṭuro ġalabe ʕeloyo ʕaḏ̣im, ḥatta bayn l tre=šaxṣat, d howe maṣafa d tre mətrowat, lo=koḥozən ḥḏoḏe, m i=səbba d kətyo u=ṭuro ġalabe ʕamuro w ġalabe ʕaṣyo.
010. Hežinu yasiqina, annaqla, l i=dukṯo ʕelayto d u=ṭuro w ḥəllan m u=ṭurano af nfoqe=d-yawmo da.
011. Ḥzelan bayn l u=ʕIraq hul l u=Ṭuro d Ǧudi haqqa ṭurone ʕeloyani, d kətne tamo w ḥatta hul l i=barriye d Mawṣal w aṭ=ṭurone d Šigur, d kətne b u=aṯro d u=ʕIraq.
012. W af fəlge=d-yawmo da ste ḥzelan i=Qaməšlo w Tərbaspiya w u=čol d Suriya ste w af ṭwoʕe=d-yawmo, ḥzelan hul Urfa, w i=barriye d i=dašto Urfa d u=Weranšahir w tamo d a=dkoṯanək. W af i=hawa ġarbiye da, ḥzelan Diyarbakər w hul Malaṭya w u=Sərt, aṭ=ṭurone ʕeloyani, d kətne b u=qəsm d i=Anadolu ste.
013. Qayəm, fayšina mədda d saʕaye tarte, hawxa kalán kokərxina b u=ṭuro, bdelan annaqla d əzzano w kərxínalan w mqafínalan əšmo d faṭəryoṯe.
014. Qayəm, azzano kul=ḥa b xaṣra da. Kalán kokərxina w kmaltmina.
015. Kalán hawxa b šuġlayna, ḥzelan, nafəl qarene ʕal u=zʕuro, d kətwa aʕmayna, w naqqa=ḥreto pežən diḏe haw səmlan.
016. Qayəm, qrelan l ḥḏoḏe, əmmina: “Ayko yo u=zʕuro?” Əmmi: “Ašər lo=kəḏʕina.”
017. Qayəm, bdelan kərxina aʕle, ḥəllan, me bəṯre d dawmo hawxa madəqle l ḥa minan, kalé u=zʕuro mžido hawxa, w ʕayne ftiḥe w kmarʕəl w kalé ḥaywan ste mqabəl diḏe hawxa, dabib, ġalabe ḥlimo w mədhəš.
018. Heš lə=ḥzelan b u=šəkəl d u=ḥaywanano ḥayewən. W kalé hawxa mqabəl diḏe yatu w koḥoyər ebe.
019. Qayəm, məllan bayn elan w l ruḥayna əmmina: “U=ḥaywanano klozəm d saġ zəbṭínale w məblínale l i=qriṯo, d u=ʕamo kule ḥozele.
020. M u=sabab d noše lə=ḥzele hawxa w lo elan ste.
021. Qayəm kul=ḥa minan, b xaṣra da ṣədlan hawir dəṯṯe, l ḥa minan mədle l druʕe d u=zʕuro, ḥatta d notašle ma qm u=ḥaywan, w d xoləṣ, w bəṯr d həǧmina aʕle d zəbṭínale.
022. I=naqqa d u=zʕuro ntiš me mqabəl diḏe, d u=ḥaywanano, qayəm ġalabe qḥir w naqqa ḥzelan, šriṭ m ḥḏoḏe, hawi u=yurxayḏe arbʕo=mətrowat w fəlge w u=ḥulmayḏe azyad me nawqe d zlam ste.
023. Koḥayrina, mə=ḥayrina? Hano kalé zəha ġalabe rabo.
024. Faqat i=naqqa d kətwa lifo, yagǧar l=aḏiʕina, d kətyo kurfo, amma me d šriṭ m ḥḏoḏe, aḏiʕina, d kətyo zəha.
025. Qayəm, i=naqqa d l i=kurfo ḥəlla mid u=zʕuro me lqul ʕayna, ġalabe qḥiro w ġalabe mətḥayafla w qayimo, b šəkəl d daywoniṯo qayimo, b yurxo d arbʕo=mətrowat w fəlge, maʕlela ruḥa w mḥalaqla ruḥa ʕal u=zʕuro, d ntəšle m iḏoṯa.
026. Faqat hiye ntəlle ruḥe l i=xaṣra ḥreto w maxlaṣle me quma.
027. Čengi šamiʕina me noše ʕatiqe, d kmaḥkən, kəmmi: “I=kurfo ġalabe ʕašəq yo, d ḥəzyo i=ṣərto d u=isan, m u=sabab d lə=ksawʕo m i=ḥzaytayḏe.
028. W məqqa d yətwo ḥayro ebe, hiya zəd kəbʕo d foyəš lqul ʕayna w ḥəzyole.
029. B i=səbba d k miʕaǧbo m u=ənsan, innu d hiye, tarte=raġle kətle, d qodər qoyəm w əzzeyo, u=mede, d obəʕ, soyəm.
030. W hiye, kətla arbʕi=raġle, kalé hawxa mžədto ʕal i=arʕo w daʔəm kəfto w noḥəttər m aḥ=ḥayewən kulle.
031. B i=səbbaṯe i=ḥaywanaṯe l=əbʕowa d miməd u=zʕuro me lqul ʕayna w lo=mətle me lqul ʕayna, innu d sawʕo m i=ḥzaytayḏe.
032. Faqat i=naqqa d mid, manʕəlo hawxa, qayəm, qayimo, mdaywno. W kul=naqqa ksaymo ḥa minan tarǧiḥ lqul ʕayna, komḥalqo ruḥa aʕle.
033. Faqat aḥna knəṭrina ruḥayna w koxəlṣina me bayn al=lappatayḏa.
034. Amma i=naqqa d kəmḥalqo ruḥa, u=ḥa minan d mḥayṣlole, aḥ=ḥəmre d ḥaṣe gməqrofi.
035. Annaqla bdelan d mǧadlina aʕma, innu d qəṭlínala.
036. Kito aʕmayna arbaʕ=čəftat mani d u=nečir, faqat buġre layto appe, yalənəz darmono w sarčimawat naʕime.
037. Məqqa d kmoḥina eba, tasir lə=ksaymi aʕla w hiya zəd komidaywno w zəd koqaymo w zəd komḥalqo ruḥa aʕlayna. W məqqa d gmaḥtina b ak=kefe, b aḥ=ḥaṭroṯe aʕla, naqqa=ḥreto čara layt eba.
038. Annaqla mdawamla l i=mǧadalayḏan, d ʕam ḥḏoḏe, mədde d saʕaye w fəlge. Səmlan, lo=səmlan, innu d saymina čara mina, lo=qadirina aʕla.
039. Qayəm naqqa=ḥreto mətfakallan, əmmina: “Bavo, tre minan gəmdawmina i=mǧadalayḏan, d aʕma, w gəmqatlina aʕma naqqa=ḥreto w tre mənxu nəfqi d mamṭən ṭarfe w puš, saymi ḥeḏorayna dayira rwəḥto, ḥatta d b i=nuro məqḏínala.
040. M u=sabab d u=ṭurayḏan kətyo ʕaṣyo ste ġalabe w ar=ruʕye, d koṯən ʕal u=ṭuro, koqəṭʕi kalamat l aʕ=ʕezataṯṯe ġalabe. W kowe ġalabe tamo dawme našife w puš w ṭarfe b u=ṭuro.
041. Qayəm l aḥ=ḥawronayḏan tre mənne, azzehən w maltamme b aq=qufle b mədde d ḥamšaḥsar=daqayəq, səmme ḥeḏorayna w d i=kurfo dayira, u=ʕulyayḏa mətro w maləffe ḥeḏorayna w d i=kurfo b aq=qayse w b aṭ=ṭarfe.
042. Qayəm, me d maləffe ḥeḏorayna, mkamalle, aḥna ste mḥalaqlan ruḥayna ʕəl m aq=qayse w nafiqina larwal w i=kurfayḏan fayišo b gawa d i=dayira.
043. W bdelan l ann=arbʕotayna, disa kmaḥtina aʕla b ak=kefe maydan lə=gbínala d nəfqo.
044. W l ḥa minan marfele nuro b i=dayira d aq=qayse w d aṭ=ṭarfe našəfanək w i=lahbo ʕayiǧo ḥeḏora.
045. Heš meqəm me d ʕayiǧo i=lahbo, kəmḥalqo ruḥa d nəfqo w aḥna darbo lə=gbínala m ak=kefe w m aḥ=ḥaṭroṯe, d gmaḥtina aʕla.
046. Qayəm, i=nurayḏan ʕayiǧo ḥeḏər i=kurfo w maydan haw húlanla d qədro d nəfqo mina.
047. W l i=lahbo mkasela i=kurfo, yaʕni u=zəha me lqul ʕaynayna ste w fayišo bayn i=lahbo.
048. B mədde d fəlge=d-saʕaye aṭ=ṭarfayḏan xamidi. Ḥəllan: i=kurfayḏan kmayiṯo, yaqiḏo.
049. W mədlan l i=kurfaṯe, kḥayrina eba, makilolan, u=yurxayḏa hawi arbʕo=mətrowat w fəlge w u=ḥulmayḏa bəlazyad me nawqe d zlam wa.
050. W b u=šəklano qṭilan i=kurfayḏan. W qayəm, mlelan ak=kisayḏan faṭəryoṯe, yaʕni kəmmkat w daʕirina d oṯina l i=qriṯo.
051. W bu=šəklawo ġalabe kurfe ste laqina tamo, yaʕni b u=qayṭo. Mede ʕaǧobo rabo, kito kurfe b u=ṭurawo.
052. D l=owe ʕam ḥa šmənto d silaḥ w l=owe ʕayne ʕar ruḥe… čengi daʔəm, ṭuro tahlika yo, m u=sabab d ḥa lə=kḥoze ayko kəmhaləx, m i=səbba d u=puš w d aṭ=ṭarfe w d ad=dawme, d kətyo u=ṭuro ʕamuro.
053. B u=šəklawo u=yawmano maxlaṣlan me qm i=kurfayḏan w daʕirina l i=qriṯo.
054. W u=ṭurano hawxa ṭuro ġalabe ʕaṣyo yo w ʕeloyo yo, faqat u=isan, d yosəq ʕal qarʕe d u=ṭurano, m i=səbba d kito ebe dayroṯe ġalabe w dkoṯe d ʕabode w qadiše w ṭuro ʕeloyo w hawa basəmto w atrawoṯe komaḥwe mine, ġalabe l u=isan koḥolele, i=naqqa d yosəq aʕle, w innu lə=gbəʕ d noḥət mine ste w ġalabe koḥole hawxa l u=ḥa d ḥozele.




======
Ritter: 093. Š_ʕ Die Burg des Ḥatəm Ṭay.txt
001. Aḥna, d Ṭur ʕAbdina, u=ahl d a=dkoṯanək, i=marʕa šmənto noqəṣto yo tamo. Faqat b u=saṯwo, me d hawi u=quro w u=talgo w i=hawa, u=ʕamo heš meqəm, me d bode u=saṯwo…
002. Kito dukṯo šmənto raḥəqto yo mina, b u=aqlim, bayn l Nsiwin w l Hazax, kito tamo škaftat w ṭurone ʕaṣye w ġalabe dkoṯe, d kətne ʕeloye w marʕa w gelo, laǧan aḥ=ḥayewən, d innu qədri, mdabri, i=naqqa d u=saṯwo howe yaquro.
003. B u=xuṣuṣano u=ʕamayḏan, heš meqəm me d howe u=saṯwo, med oṯe… b u=payəz yaʕni, koqaymi, kəzzə́n l tamo w ksaymi i=ḥaḏ̣əryaṯṯe, laǧan d yətwi w d mašpʕi u=saṯwaṯṯe tamo hawxa.
004. Annaqla, aḥna, d i=qriṯayḏan… kito tamo dukṯo, bayn l i=qaḏ̣a d Nsiwin w d Hazəx ṭurone ʕeloye w qalʕo, d kətyo mašhur w ʕelayto, d kəmmila i=Qalʕo d Hetim w b u=kurmanǧi ste d kmišamho Kalḥa Hetmi.
005. Ono, annaqla uʕdo gmaḥkénanxu, d hawili zyara tamo, bəṯr me ʕeḏo rabo u=yawmo d a=tloṯo.
006. Kətwaylan ʕeze tamo, qayəmno ono w tre, tloṯo=ḥawrone, innu d əzzano d motínanne. Qayəm, annaqla azzano qunaġ d ḥamməš, šeṯ=saʕayat mhalaxlan darbo, ġalabe baṭilina. Yasiqina ʕal qarʕe d u=ṭuro hawxa, šmənto ʕeloyo, l u=gelo w l u=nafal ṃhele ho b barkoṯayna, m iḏe d kətwa dukṯo yarəqto kula w gelo w dukṯo basəmto.
007. W kito qəryawoṯe ʕatiqe tamo, kəzzino, kokoraxno b ax=xurebəhani, d kətne hawxa ʕatiqe, w koḥoyanno appe. Ḥaqiqatan, u=ənsan šmənto komətfakər w komiʕaǧəb, yaʕni b i=ṣənʕa d hawən w b u=šəklaṯṯe.
008. Čengi adyawma noše lə=kqodər d soyəm ʕmarat w kefe, d kətne hawxa yarixe. Hən mənne, i=kefo kibe hul mətro, zəd me mətro w fəlge yarəxto w fəlge=d-mətro zəd ḥlime w kulle kefe hawxa ṣṭime w rabe w qṭore rwiḥe.
009. Annaqla kito ʕetoṯe ste hawxa ʕatiqe appe, faqat ḥa lo=koḏəʕ, heš m ayna zamane ne w mə=šəkəl ne. M u=sabab d noše b u=aṯrayḏan tarəġčiye layto, ḥatta d mxabəṭ at=tariġat w d mofaqqe w d oḏəʕ, mənne w mə=šəkəl ne.
010. Faqat haṯe, i=qalʕo d Ḥatəm, d kmaḥkina aʕla, hiya ġalabe mašhur yo b briṯo w u=malkayḏa, d kmišaməh Ḥatəm, d kətyo zlam mašhur b briṯo, u=ʕamo kule, d šaməʕ əšme, w əšmo ʕaḏ̣im w, d aṯi tamo, maḥatle u=rəkənayḏe w səmlele i=qalʕayo w maʕmalle i=walayayo, i=dukṯo, d kətyo ʕatəqto.
011. E, annaqla gdəʕrina disa ʕal u=malxayḏan d u=darbo. Aṯina bəṯr me ʕal qarʕe d u=ṭurawo u=yaroqo, d maṭínale, aṯina l dukṯo, šeno kito ʕelayto ġalabe, u=gelo zəd me mətro w fəlge ḥeḏora.
012. Maṭina l i=šenaṯe diḏan, i=šenaṯe, koḥoyanno annaqla, tloṯo=ṭaboqe ʕal ḥḏoḏe w kula ḥfərto b i=šawke, yaʕni kefe w kalšo mede layto eba, kula šeno sada w tloṯo=ṭaboqe ʕal ḥḏoḏe.
013. Yasəqno l u=ṭaboqo qamoyo, l u=taḥtoyo yaʕni. Koḥoyanno, kalé tamo xd i=dukṯo hawxa d məǧləs d malko d howe, kiba šawʕo=mətrowat yurxo w tloṯo, arbʕo pətwo w dkoṯe d u=itowo, xd u=šəkəl d ak=kuresi, faqat disa štile innu d m i=šeno. 
014. Annaqla yasəqno l u=ṭaboqo d a=tre, hawo ste b u=šəklawo dukṯo d maṭbax d am=muklone w d kul mede, mede rəṣmi, w kito b ah=hawirdorat ste hawxa, xd an=naqwe, dukṯe d zlam, d ʕore appe, laǧan i=ʕabade d ad=dayroye, d ʕəbdiwa tamo. W heš kalə́n ak=kefe, d dəmxiwa ad=dayroye, i=naqqa d dəmxiwa, d maḥtiwa qarʕayye ʕal ak=kefanək. Heš kalə́n b u=šəklawo tamo ḥaḏ̣ire.
015. B u=ṭaboqo d a=tloṯo yasəqno, disa kalá annaqla tamtel d ʕito w u=maḏbḥo w i=gudo d b u=maḏbḥo d kəmqaru u=qašo aʕla, w u=maḏbḥo disa mede hawxa, šafiro ṣpahi, štilo m i=šeno, ʕayni b u=šəkəl d u=hayklo w ʕito ʕaḏ̣im.
016. Faqat naqqa=ḥreto kṯawto mede tamo lə=ḥzeli w lo=fahəmno, mə=šəkəl yo, aydarbo yo w ʕayəd d man wa w m ayna zabno wa. Faqat innu aḏəʕno, d kətyo masala ʕito d a=mšiḥoye w d tamo b aš=šəbye d ad=dayroyayḏa d qṭili heš m u=waxt d Tamərlang.
017. Mdawamle l u=malxayḏan bəṯr m i=šenayo tlaṯ=saʕayat ḥrene, maṭina l i=Qalʕo d Ḥatəm. Kalə́n aš=škaftat ste laltaḥ mina, b i=massile.
018. Qayəm annaqla, ʕaṣriye wa w lalyawo lo=qadənno yosaqno ʕal qarʕa w ḥoyanno eba, innu mə=šəkəl yo.
019. Hawi me ṣafro, qayəmno, mədli tre=ḥawrone ste ʕam ruḥi, yasiqina ʕal qarʕa d i=qalʕo.
020. I=qalʕaṯe, kiba məqdar d čaʕmo=mətrowat ʕelayto w dukṯe d darbo, d u=sloqo latla, illa ġayr me ḥa=darbo w ze.
021. Hanək ste darġe, naʕəmkat, faqat u=ənsan, i=naqqa d yosəq appe naqqa=ḥreto, b hayba kyosəq appe, kmətfakər w kḥošu ruḥe, innu d kalé bayn l i=arʕo w l i=šmayo.
022. Me d kamilo i=nahaye d i=kaše annaqla, laǧan i=ʕaṣyuṯo d i=qalʕo, kito šeno, hayo ste b u=šəklawo hawirdor d i=qalʕo. U=ʕulyayḏa, kibe taqriban d bayn l ʕaṣro w l ḥamšaḥsar=mətrowat, u=ʕulyo d i=šeno.
023. N heš ʕal i=šeno ste annaqla d Ḥatəm u=malko, d bnele aʕla, maʕlele surh məqdar d ʕaṣro=mətrowat ḥrene ste, kefo w kalšo aʕla.
024. I=naqqa d kəzzúx taḥt i=šeno annaqla w d kḥayrat eba, kofayšat mʕaǧbo mina.
025. Kito qeno d dabəšto bayn l i=šeno w l u=surh, mʕalqo hawxa. I=dabəštaṯe, hawila mədda d aqdam me ḥamməšmo=əšne, yaʕni d m at=tariġat, d fhim, d innu kalá i=dabəštayo tamo.
026. W ma=koḏəʕ, balki heš zəd me meqəm wa ste, heš aqdamtər wa ste, faqat l u=goran d u=ʕamo, d məlle, d u=abro šaməʕ m u=babo, d ḥamšo, əšto=babe azzé b i=ḥolo, u=qaṣano, i=dabəštayo kalá tamo w kosəhḏi aʕla, d innu tamo yo.
027. Faqat noše lə=kqodər əzzela w mote u=dawšayḏa. Hawi dawšo mede ʕaḏ̣im ġalabe eba.
028. U=yawmawo, kətwaylan zlam tamo, maltamlan, tmanyo=ḥawle, mʕalqilan me lalʕal d u=surh b kefo rabṯo w naḥət u=zlamano d ḥoyər w ḥoze, u=qeno d i=dabəštaṯe mə šəkəl yo, mə w kit ebe.
029. Koqoyəm, komzawzəq ruḥe tamo da w b u=ḥawlo konoḥət, koḥoyər ebe. Kalé naqwo, hama iḏe d zlam koʕəryo ebe w lə=kʕəryo ebe.
030. W koḥoyər b u=naqwano annaqla, kalé kito xd i=škafte w kula mliṯo dawšo w šanat hawxa zayile.
031. Faqat lo=qadər mofəq mede mina, yalənəz b i=dukṯo, d azzayo iḏe, kətwa tamo šmənto hawxa, mofaqla hawxa lappe w grəšlan, xilan kul=ḥa parčaye m i=lappayo. W u=ḥreno noše lə=kqodər mofaqle. Na ise hayo ste gṭorínala tamo.
032. Annaqla ono yasəqno ʕal qarʕa d i=qalʕo, laǧan d ḥoyanno eba, b u=faṣalayḏa, mə=šəkəl yo.
033. Me d yasəqno ʕal qarʕa d i=qalʕo, xurebəh kulle ʕatiqe w hən mənne ḥariwe w hən mənne ab=bote ʕamire w dukṯo hawxa basəmto w mabaḥ.
034. Kito tloṯo=remune tamo ʕal qarʕa d i=qalʕayo, m u=yawmo d ʕamiro i=qalʕayo kalən tamo, heš kalən ʕal u=susaṯṯe w ʕal u=rangaṯṯe w ʕal u=šufraṯṯe.
035. Kito ḥawuz d maye ʕal qarʕa, qm i=ṣaraye d u=malko. Ḥawuz hawxa, kit maye eba, me d ḥa košotalle, kəmmat ḥayat ne, hawxa maye basime w naḏ̣ife w b i=ḥawuzayo hawxa ʕal qarʕa d i=qalʕo.
036. Kalá i=ʕito ste, b i=anəške d i=hawa ġarbiye, l u=goran d u=tabḥir d ann=nošayḏan aʕ=ʕatiqe, d kətyo innu mšamahto i=Ndaṯaloho.
037. ʕIto w maḏbḥayḏa kalé heš xəd kətyo, faqat šmənto w hayklo ḥaru w kefe hawxa, xəd mə́llilxu, heš m i=qamayto ʕaḏ̣im w rabe w mede ʕaǧobo, b u=šəklawo.
038. Aṯino annaqla l bayto, bayto hawxa yarixo, ġalabe yarixo, kibe ḥamšo w ʕəsri, əšto w ʕəsri=mətrowat, faqat hayəd qarʕe, amma u=qṭorayḏe heš smənto kit mine, ḥaḏ̣ir, ʕamiro.
039. Kito mašq, rez d kṯawto ʕal u=qṭorayḏe. Ḥəlli b u=qṭorawo w b i=kṯawtayo, lo=fhəmli mede mina.
040. Kṯawto b u=šəkəl hawxa d ab=basmore, d miʕalqi l ḥḏoḏe, ya čini kṯiwowa, ya rumi kṯiwowa, amma l=aḏəʕno, mə=šəkəl yo.
041. Čengi w noše ste d naqqa=ḥreto ste m u=aṯrawo diḏan l=aḏəʕ, mə šəkəl yo. B u=xuṣuṣ d layto qaroye tamo, ḥatta d fəhmi w mbaḥri a=kṯowe ya a=kṯawyoṯe.
042. U=mede, d kəḏʕi u=ʕamo d tamo, — u=oromoyo yo w tərki w ʕarabi, d kfəhmi, mede ḥreno layto.
043. Faqat ono ʕal u=mede, d ḥəlli eba, naqqa=ḥreto lə=kšəbho laḥ=ḥarfat d latin, innu kṯawto b u=šəkəl d ab=basmore yo. W lo=fahəmno mede mina.
044. Fayəšno mədde d tlaṯ=saʕayat hawxa ʕal qarʕa d i=qalʕayo. Karəxno eba hawxa, kulle xurebəh. W kito gube w kito gelone ʕal qarʕa, ʕayn kəmmat gəšt b u=tamtel d i=malkuṯo yo. Hawxa medone ʕatiqe, xəd meqəm.
045. Faqat yumkin, d kito b i=qalʕaṯe xazayən ʕaḏ̣im ste, faqat noše layto, d korəx appe w d oḏəʕ, ayko ne, ya mənne, ya mə=lanne.
046. L ḥa zlam men diḏan ḥzele hawxa ḥmərto w ḥzalle l hən pilkat hawxa ḥeḏora bayn ax=xurebəhanək, ṣərtoṯe hawxa ʕatiqe kallawat, noše lə=kfohəm mede mənne.
047. W ʕal i=ḥmərtayo kito disa kṯawto w i=kṯawtayo naqqa=ḥreto disa tə=noše lə=kqodər qorela.
048. W uʕdo i=qima d i=ḥmərtayo yumkin d ḥamməšmo, šeṯmo=waroqe kobila, faqat noše heš masala awruppawiye, d fəhmi m am=medonani, d kətne qimatli, lo=ḥəzyole.
049. Annaqla qayəm, naḥətno d noḥatno annaqla me ʕal qarʕa d i=qalʕo, abəʕno d noḥanno annaqla, lo b u=darbo qamoyo, b dukṯo ḥreto, d qoṭaʕno.
050. I=naqqa d naḥətno, šayənno šmənto, qaləbno ʕəsri=qəlaybat ʕəl me qarʕi, faqat kətwa šmənto d dawmo hawxa, dəqto b u=ṭuro, b fəlge d u=ṭuro, d u=diyar d i=qalʕo yaʕni. B at=tawfiqat d aloho mḥalaqli iḏi ela, hul d kalino. Lo=nawxa gnofálwayno taḥta, gtowéwayno alfo=parčayat, yaʕni ġalabe ḥṣiṯo yo, noše lə=kqodər lo=yosəq w lo=noḥət eba, əlla žġer m u=darbkawo.
051. Na isa l aloho maṣtálleli, naḥətno me tamo ste.
052. Kito annaqla b i=massile, d laltaḥ mina, qawro w kito u=qawrawo ste, quluba ʕal qarʕe.
053. W kito ʕayno ste tamo, kṯiwo aʕla kṯawto ʕatəqto hayo ste, faqat l aṭ=Ṭaye maḥərwalle w kṯuwwe hən ʕarabi b dukṯa. Hayo ste heš kalá mawǧud tamo.
054. W u=qawrano ste, noše lə=gḏəʕ, mən=qawro yo. Aḥna, aṣ=Ṣuroye, kəmmina, qawro d qadišo masala faḏ̣əl man diḏan yo. Aṭ=Ṭaye ste kəmmi: diḏan yo — w kit ʕamo d ač=Čalkoye, hanək ste kəmmi: diḏan yo.
055. Faqat hanuz noše lə=gḏəʕ, d man yo. W u=qawrano, zlam, d kətyo ebe, faḏ̣əl yo ġalabe.
056. Kito b mədde, b məqdar yaʕni d kilomətro hawi zyara ġalabe hawxa ʕamərto ḥeḏore w noše ǧasara lə=ksoyəm d qoṭəʕ ṭarfo d dawmo me tamo.
057. Iḏa kan d qoṭəʕ ste, əllah gǧorele mede, taǧraba gmiqawəm aʕle.
058. Yaʕni, iḏa d əmmina: u=inančayḏan, yaʕni i=haymonuṯayḏan, haṯe yo, mǧarbo ste, l ġalabe ruʕye azzə́n qṭəʕʕe naqqawoṯe ṭarfe men diḏe, man d i=zyaraṯe, d ḥeḏore, b i=saʕayo ya u=dewo nafəl bayn aʕ=ʕezaṯṯe, xile šwaʕ, tmone mənne, ya aʕ=ʕezaṯṯe mayiṯi ya. Hən mənne, abne men dəṯṯe mayəṯle, hən mənne an=nišaṯṯe mamiṯile.
059. Ḥatta kətwa zlam, d kəmmila b i=qriṯo d Qartmin, sayyəd wa. U=zlamano, u=ʕamo oṯewa w motənwa qumašat, mani d laltaḥ, d kətne ṣpahi, mal d Suriya.
060. Kul=nošo hawxa gdoṯewa hadiye laǧan u=qawrano, gdoṯənwa, gmotənwa w komaḥti ʕal u=qawrano w kul=nošo, d kəzzé tamo, hən mənne, mətro d qumaš, hən mənne mətro d glasen, hən mənne mətro d ačlaṣ, hən mənne dəsmalat ṣpahi, hən mənne apriyat, kmaḥti b u=šəklano hadiye, ikram laǧan u=qawrano.
061. W kofayši b i=baytawo w kowe gawe malyo m aq=qumašatani w nošo ǧasara, d əmmat, soyəm, d moyəd mede mənne, qaṭʕan w aṣlan nošo lə=kmoyəd mede. Čengi lə=gmaǧrən. Iḏa kan d maydi mede, əllah gədmoḥalle darbo mede.
062. Hano, u=sayyədano i=ḥḏo=naqqa aṯi, ḥəlle: kalə́n aq=qumašatanək tamo, yaʕni i=fiyaṯṯe ṭuyówayle alfo, tralfo=waroqe, koqoyəm annaqla, komoyadde.
063. Naqqa=ḥreto ste kodoʕər b u=šəklawo, kul=šato gboləq hawxa, komoyəd l aq=qumašatanək.
064. Hano, kətwayle qaṭʕo d ʕeze w kətwayle aṯto, ḥurma, w kətwayle tloṯo, arbʕo=abne. Koqoyəm u=qaṭʕo d aʕ=ʕeze ste, komoyəṯ, hən b hən, ḥḏo b ḥḏo kmayṯi, naqqawoṯe u=dewo knofəl appe, kxalle w naqlawoṯe ste komiṣakri, u=ʕamo komoballe w a=tloṯo abne ste w i=aṯto ste mayiṯi w fayəš hiye b tane, hawxa mbahdəl w mayəṯ m u=kafno.
065. Yaʕni u=qawrawo demak hawxa šəkəl, ġalabe faḏ̣əl yo.
066. W i=sayaḥayḏan b u=šəklano hawyo tamo. W ġalabe mʕaǧabno m i=qalʕayo w m u=faṣalayḏa w m aq=qəryawoṯanək disa, d kito b ax=xurebəh w b aṭ=ṭuronanək hawxa, d kətne ʕaǧobe w ʕatiqe, kulle ʕayəd d mšiḥoye d meqəm, faqat d nošo lə=gḏəʕ, mə=šəkəl ne w tafḥiṣ w tabḥir lo=simile.
067. W qayəm annaqla, b kadar frəšno m i=qalʕayo w aṯino.
068. Lo=baʕwayno d oṯeno mina w daʔəm ste obáʕwayno d foyašno eba, faqat dukṯo ṭuro xarabǧəh yo bayn a=dkoṯanək, lo=mede kito, d ḥa oxəl w d ḥa korəx w d ḥoze w ʕamo ste layto, dukṯo ḥaruto. Ǧbənno aṯino.
069. W haṯe hawyo i=sayaḥayḏan d l tamo, d l u=ṭurawo w kamilo.


======
Ritter: 094. ʕ_ʕ Unser Dorf ʕIwardo.txt
001. Ono, əšmi ʕIsa Išik mi qriṯo d ʕIwardo, mi qabila d Be Qašo Asmar. ʕUmri tmonaḥsar əšne. Əšme d ǧəddi Qašo Barṣaumo w əšme d babi Mšamšono Gabriyel, əšma d emi Ḥana w aḥuni, d rab mini, u Šaboyo. W aġlab b ʕIwardo rabina. Uʕdo hani tarte əšne aṯina l Ṣṭambəl w aḏiʕina lu profasor Ritter w uʕdo komʕawnínale əšmo bu lišono ṭuroyo.
002. Ha uʕdo ste gmaḥkeno štaġaliye ʕal i ʕyeša di qriṯayḏan, ḥatta aydarbo koborəm u šuġlo du ʕamo w aydarbo koʕayši.
003. Kito ʕamo bi qriṯayḏan, hən mənne ṣənʕatkar men d meqəm ne w hən ste qaše w šamoše ne. U ʕamo ḥreno, i akṯariyaṯṯe, renǧbar ne. Uʕdo gməḏʕina ʕal kulle aṣ ṣənʕat w ʕal kulle aš šuġlone di qriṯayḏan, mən yo əšmayye w aydarbo kowən aš šuġlonani.
004. Kito qəsm mu ʕamo, qaṭoʕe di šeno w maʕəmrone dab bote ne. W kit qəsm ḥreno — sayome d aš šalfe ne w kit qəsm ḥreno: kozəqri pačəkat w batke w šuqo men d meqəm, faqat i šuqo d meqəm tlo, mu sabab d nošo lo koməstaʕmele, yaʕni u šuġlayḏa baṭəl w i akṯariye du šuġlo daz zaqore uʕdo pačəkat w batke yo.
005. Ap pačəkat bu šəklano kowən: aǧ ǧule du lwošo, me d koməqṭoʕi, ap pirat dab bote koqəṭʕənne w kosaymənne xd aḥ ḥuṭe w komabərmənne ʕal at tašiyat w at tašiyatani kobərmi bi waṣəṭa d ap pirat, yaʕni komḥayḏ̣ri ap pačəkatani lu zqoro. (I tašiyaṯe tlaṯ parčayat yo: u qarʕo, w šawyo w i nəhke). U šuġlano koqoḏ̣e eba, yaʕni u bromo d kulle aš šəklat d aḥ ḥuṭe, eba koqoḏ̣e.
006. Bəṯr me d l ap pirat mḥayḏ̣arre i malzamaṯe, koməblila saz zaqore w az zaqore komaštəlla ʕal u šaqyo, yaʕni b mən šəkəl gtuyo, lu goranawo komfaṣlila ʕal u šaqyo.
007. Bəṯr me d mfaṣlalle, komaydila me ʕal u šaqyo, gmamtəlla, markwila ʕal i gəmṯo w zəqrila w saymila maršat.
008. Am maršat yalənəz m ap pačəkat kowən.
009. Kit ab batke w aṭ ṭayižat, hanək mu ḥiṭ w mu kaž w mu ʕamro kowən.
010. Hani ste xd ap pačəkat ʕal at tašiyat komitabərmi, komitahwən laz zaqore, yaʕni i ṣənʕaṯṯe w d ap pačkat xə ḥḏoḏe yo.
011. U kaǧ w u ḥiṭano, me ʕal ḥaṣe d aʕ ʕeze koqayṣínale. W u ʕamro ste me ʕal ḥaṣe d aʕ ʕwone koqayṣínale. U kaž w u ḥiṭ a tre kəmminanne marʕeze. U šuġlo tane hawxa bu šəklano kowe.
012. D at tarte, as sayome d aš šalfe, u šuġlaṯṯe hawxa kowe: qamayto komtarqi u pulaḏ w komasəmqile bu kuro w kosaymile šəlfkat. W bəṯr kobərdənne w kosaymənne samaġ.
013. U teroqano bi čakuč ʕal u səddan kowe. Bəṯr me d səmme aš šəlfkat, komotən qarne w kəmšaḥnənne w mnaǧrənne, komotənne hənnək ste lu faṣal d aš šəlfkat w komarkwənne ʕal ḥḏoḏe.
014. W bəṯr kəmbasmrənne bu tel w b ač čaʕvkat. W bəṯr kočərxənne, komzabnənne lam məštiriye.
015. An nalat di dazga daš šalfe hani ne: i čakuč w u səddan w u čarx w u xəššab, i mziḏo w u kuro, maqaṣ w aqlame du neqošo ne w hawxa bu šəklano.
016. Aq qaṭoʕe di šeno, kətte lanək ste dazga: šawke, daraġ, sfene, palləkat, maqrasto w maḏ̣raba.
017. B i šawke koʕəfri hawir du šifo, kosaymile ǧokat, konəzri taḥt u šifo, komaḥti ap palləkat w kodayqi a sfene bayn ap palləkat w komoḥən bi maḏ̣raba hedi hedi ʕal a sfene.
018. Bəṯr, b ḥamməš daqayəq koqoyəm u šifo, komaqərsile w mqaṭṣile, saymile kefe. Bu daraġ koləqṭənne, bəṯr kobənne lan naḥote. An naḥote ste konəḥtənne w kosaymi ḥaǧat l ʕmara mənne.
019. As sefoqe d an naḥote ste hani ne: daraġ, šaḥuṭa, dapke w zwayye ne.
020. U šuġlo du maʕəmrono ste: kmaʕmər. As sefoqayḏe ste hani ne: kafčək, mizən d am maye w ḥuṭo — hani ne.
021. Ab bote gabayna bu kalšo w bi nqurto kosayminanne. W ʕal qarʕayye ʕafro komaḥtina. U rəkənaṯṯe ʕal u šoʕo yo.
022. Me d hawi hədam du saṯwo, košayʕinanne, ḥatt bu saṯwo d lo dəlfi.
023. Me d aṯi maṭro bu saṯwo, komandrínanne bi manduriye.
024. I manduriye, kətla qaysək, kmaḥtinale eba w marisina əšmo d ʕuro w mandinanne.
025. Kito əšto qaše b ʕIwardo. Kit tlaṯ ʕitawoṯe ste.
026. Əšme daq qaše: ǧəddi hayo Qašo Barṣaumo, Qašo Šamʕun, tre yo, Qašo Ṣawwe, tloṯo yo, Qašo Malke, arbʕo yo, Qašo Išəʕ, ḥamšo, w Qašo Afrəm, əšto.
027. Qašo Išəʕ w Qašo Afrəm lanne bi qriṯo, mu sabab di ǧamaʕa, d kətyo əšmo, goya lo kuyo i idara daq qaše ḥrene.
028. ʕAl aṯi Qašo Išəʕ, kalé b Xarabe Kafre w qašo Afrəm kalé bi Xarable. Na ise gṭorina manək.
029. Gdoṯina uʕdo ʕal u durum w ʕal u šuġlo daq qaše ḥrene, be mən kosaymi.
030. ʕIwardo tlaṯ šwiṯawoṯe yo: Be Qašaho, Be Tuma w Be ʕIse.
031. Mar Ḥušabo kalé bayn Be ʕIse, i Mar Šmuni kalá bayn Be Tuma w i Ndaṯalo.
032. Qašo Ṣawme komṣale b Mar Ḥušabo, Qašo Malke komṣale bi Mar Šmuni, Qašo Barṣawmo w qašo Šamʕən komṣalən bi Ndaṯalo.
033. I waḏ̣ifa d aq qašani: kəzzən u yawmo tlaṯ kore li ʕito, komṣalən i ṣluṯaṯṯe w koṯən lu baytaṯṯe.
034. Hən mi ǧamaʕa ste, as sawwe, naqlawat hənnək ste baš šarye kəzzən ʕam aq qaše li ʕito. Faqat u ʕamo ḥreno lo kqədri kul yawmo d əzzən li ʕito, mu sabab d kətne šaġole. Elo baḥ ḥušabe, bab baṭlone w bay yawme d aʕ ʕeḏe kəzzən hənnək ste li ʕito.
035. Yawme d aʕ ʕeḏe w dab baṭlone w daḥ ḥušabe komqarwi aq qaše w bay yawmanək nošo latle daṣṭər d šoġəl. U ʕamo kowe baṭilo ba šqoqone.
036. Yawme d aʕ ʕeḏe u ʕamo kəmqarwi qurbone l aʕ ʕaniḏaṯṯe w naqlawat komaqimi sayrane li Ndaṯalo, mən naqqa, d mičoki b maʕiquṯo.
037. I naqqa d aq qaše, d komqarwi, kosəlqi aš šamoše ste lu maḏbḥo. Ḥa mənne kowe mšamlono w a ḥrene kəmmi qole.
038. W u mšamlono komoyəd lu farmo w li qotike du basmo b iḏe w u qašo komaḥət u basmo bu farmo.
039. Kito nuro bu farmo. I naqqa d komaḥət u qašo u basmo ʕal i nuro, kobe dexono, reḥe basimo. W i ǧamaʕa konəqḥi u reḥawo u basimo w komaškri l aloho w bu šəklano.
040. Aš šamoše ḥrene kəmmi at təbdeniyat w aq qole du maḏbḥo.
041. Kito šeṯ təbdeniyat: “i nṣale”, i təbdeniye d ann aḥe, i təbdeniye d am malke, di Ndaṯalo, d aq qadiše w d aʕ ʕaniḏe.
042. W kit kmo qole ste: u “qadiš”, u “malaxo” w u “qḏom maryo mraḥmono”, w u “mo dḥilo” w “raḥem ʕlayn aloho” w u “Fawlus Šliḥo” w hawxa bu šəklano kito kmo ḥrene. Kul ḥa m aš šamoše, d komalle mede mani.
043. W žġer mani ste kito: i “təšbuḥto”, i “abu waḥiḏ” w “sitoro d aš šamoše”, u “sitoro d aʕ ʕulmoye”, i “abun d bašmayo”, i “qadišat aloho”.
045. Hani ste b aš šarye w b aḥ ḥušabe ste kəmmənne, faqat lo bu maḏbḥo.
046. Bəṯr, me d lu ʕamo mkamele i ṣluṯo, kəzzən nəšqi u mgalyun w iḏe du qašo w konəfqi, košəqli brukṯo w hežinu komafəṭri.
047. Yawme d aʕ ʕeḏe u ʕamo kule košəqli faġro aw qurbono.
048. I naqqa d kowalle l ap pirat, b a tmanyo yawme koməblənne li ʕito w aq qaše komaʕəmḏənne b am maye w bi moran w qariwo koṭoʕən u zʕuro. Meqəm mu ʕmoḏo korəšmənne w bəṯr komaʕəmḏənne.
049. W b a mʕazziyat aq qaše, i naqqa d moyəṯ miṯo, komlawəlle w bəṯr kəzzən s am more du miṯo, kəmsahlənne, goya d lo ṭəʕni ġamo.
050. W i naqqa d komoyəṯ u miṯo, am morayḏe kosaymile arbʕo muklone. Ḥa dab be tloṯo w ḥa dab be təšʕo w ḥa d ann arbʕi w ḥa di šato. Kosaymi ḥamšo, əšto daste d ṭlawḥe w ḥamšo, ʕaṣro tanure d laḥmo aw sale. Komasuʕi u ʕamo kule, yaʕni hul alfo šaxṣat. I naqqa du ʕamo kəxli, kəmḥasən hənnək w aq qaše bu miṯo, kəmmi: “Aloho mḥasele! Yaʕni aloho ʕofele!”
051. M i šato w hul li šato at talmiḏe d aq qaše kobənne kul ḥa ʕulbe d zad w hawxa kuyo i idara d aq qašayḏan w u šuġlaṯṯe hano yo.
052. W i naqqa d komiṣakər mede ste, komoṣən aʕle aw komaḥərmi aʕle.
053. W i naqqa d kokoyawwe l noše mede ste, d kowe u durum, i waḏ̣ʕiyaṯṯe naxwaš, kosaymənne qandelo w koməšhi u ʕamo.
054. Annaqla gdoṯina lu šuġlo d ar renǧbar. B u payəz, me d marhamla, an noše, yaʕni ad dawore, kosaymi dukṯe du falḥono ḥeṭe.
055. U falḥono, yaʕni i maʕnayḏe, dukṯe du warzo yo.
056. I naqqa i arʕo d misomo warzo, kolozəm u daworo bu payəz moḥe sakṯo li arʕo. W bu rabəʕ ste moḥela ḥreto w bəṯr b yarḥo klozəm d zoraʕla.
057. W bəṯr mu zroʕo w me d yaʕyo klozəm d mṣayafla.
058. Yaʕni dukṯe du warzo, kolozamla arbaʕ sele.
059. B u xuṣuṣano dukṯe du warzo kuyo xurt, yaʕni kəmḥayḏ̣ri i arʕo, l boyi d saymila w zərʕila ḥeṭe.
060. Aw warzonani, bəṯṯər me d mḥánnanne as sekani w me d yaʕən kəmbadənne w hən b hən koyərwi ap pinat w kodorən kalkat.
061. Bəṯr b mədde d tre yarḥe koyərwi ak kalkatanək w komoṭən.
062. B aw warzani koyoʕe žabaš, fuǧe, farḥe, šaṭṭəkat, šlangme, qarʕe, qarʕe-w-qḏole, šmamokat, daḥno, bačək, gana, gula barbiro. Hani kulle kəmmənne šiniye.
063. Ayna d kətne af farḥe w af fuǧe, am medonkatani, kəxlənne ḥaṯe b ḥaṯe w az zowude d af fuǧe, kəmnašfənne bu payəz, kosaymənne qadəd, yaʕni komarṯḥənne bu dibəs w kowən qadəd.
064. W aq qarʕe ste, hən mənne nazək, kəmbašlənne w kəxlənne w hən ste koṭorənne, hul d masiwi xd af fuǧe, kosaymənne račal w hən ste, bu saṯwo komqaṭʕənne bayn a ṭlawḥe.
065. U daḥno ste, hiye, nazək kəxlile. U ḥreno koṭorəlle, hul towe rabo.
066. Me d koṯe čaġ du qṭofayḏe, koqəṭfi aq qarʕe du daḥno, kodayqənne, kəmṣafənne w bəṯr kobile l a gyoṯe w lu sawal, ač čitatayḏe ste, kobənne lu sawal, koxalle. Naqlawat an noše ste kəxli u daḥno, yaʕni kosaymile laḥmo.
067. U bačək lə kmətxəl, yalənəz lu sawal kobile. U šuġlayḏe ste xan du daḥno kowe.
068. Až žabaš, koqəṭfənne, koṭorənne hul lu payəz w hul lu saṯwo.
069. I naqqayo, kul yawmo kotawri arbaʕ, ḥamməš mənne, ab buzarʕaṯṯe komaḥtənne b dawləko mede, a qlofaṯṯe kobənne lu sawal.
070. Ab buzarʕani dəṯṯe, me d hawən qadar bardəš, košəlqənne w yawme d aḥ ḥušabe w dab baṭlone, kogayṣənne.
071. Hən maž žabašani konəfqi mayire, mu sabab d kowe nizalat b gawayye. An nizalatani, yaʕni ab buzarʕe, koyoʕən b gawe d až žabaš, edi komayri, ab buzarʕani, d koyoʕən b gawe d až žabaš, hanək ne an nizalat.
072. Hawxa u šuġlo d šiniye bu šəklano kowe.
073. Annaqla gdoṯina ʕal u zroʕo du zad, aydarbo w b mə šəkəl kowe.
074. Xəd məlli aqdam, dukṯe du falḥono kosaymile ḥeṭe. Aḥ ḥeṭe, meqəm m az zadone ḥrene kulle kozərʕənne, yaʕni ḥḏo naqqa w bas kodawri dukṯayye, mu sabab d kətyo falḥono.
075. U zroʕo d aḥ ḥeṭe bu šəklano kowe: kəzzé u daworo, qamayto kobozər aḥ ḥeṭe w bəṯr kodowər i arʕo, yaʕni bu yarḥo d təšrən. W bəṯr m aḥ ḥeṭe kozərʕi a sʕore ġubari w bəṯr kozərʕi ak kušne w a ṭlawḥe.
076. A ṭlawḥe w ak kušne, hawxa bu šəklano kozərʕənne: u daworo komobəl xṭuṭo w kowe ḥa bəṯre, kobozər a ṭlawḥe aw ak kušne bəṯre, yaʕni kobozarre b gawe du xṭuṭo.
077. W i naqqa d koyoʕən, kowən xṭuṭe, xd ar rezat, mu sabab d lo kməḥṣodi bu magzuno, elo bi iḏo.
078. Bəṯr kowən xṭuṭe, yaʕni kowən layime l ḥḏoḏe. Edi kowe u ḥṣodaṯṯe hesani.
079. Na ise, ʕam u yʕoyo du zad, hawxa me d kowe qadar ṣiṭo, kowe gelo baynoṯe, košoqəl i humma mu zad.
080. U gelano, mu sabab d komaḥti u sarwo du sawal b ann arʕoṯe, kowe.
081. U sawal koxəl u gelano kule w u bəzrək d ag gelonani, i naqqa d komabrəʕ u sawal aw d komašrəʕ, ṭabiʕi kowe xliṭo bayn u sarwo. W i naqqa d koməbli u sarwo l ann arʕoṯe, edi koyoʕe b ann arʕoṯe. Hawxa aġlab du gelo kowe bayn u zad w košoqəl i humma mu zad.
082. Annaqla me d koyoʕe bayn u zad, heš hiye arbaʕ ṣawʕoṯe, kəzzən am more du zad, koʕəǧfile.
083. U gelano, əšme d aš šəklatayḏe hawxa yo: bərbəro, daṣi, ṣohrəke, friz, lavlavoke, ḥərafrofo, zizono, šiše šayək, šiše d ak kallawat, gelo di ḥalawe, qarʕe qaše, gelo d am məžmižokat, ʕaynənto, taḥliye mayərto, zaytoniṯo, ʕil-w-ʕulto, šarbuṭe, daqne tayise, ʕaqšune, ʕərkedo, gabəzden, kuše w hawxa.
084. B u šəklano košəlḥənne me bayn u zad. Bəṯr me d mnaḏ̣affe ag gelonani, edi u zad komoḥe b ruḥe, w hul d nošəf.
085. Me d našəf u zadano, qamayto kḥəṣdi a ṭlawḥe w ak kušne, hani, b ann iḏoṯe koḥəṣdənne. Hən koḥəṣdi w hən konəqli b aš šale l ann adroṯe.
086. W bəṯr koḥəṣdi a sʕore ġubari w as sarav w bəṯr koḥəṣdi aḥ ḥeṭe. Aḥ ḥeṭe w a sʕore, b am magzune koḥəṣdənne.
087. W kətte qinaġat b iḏaye, l boyi d lo kayiwi iḏoṯe d aḥ ḥaṣode.
088. Qamayto, me d koḥəṣdənne, komaḥti kul kmo boqoṯe ʕal ḥḏoḏe, kowən semalto.
089. W bəṯr komalimi as semole, kosaymənne gdišo.
090. W bəṯr komaḥtənne bu šalo, komdawsi u zad ṭawwo bu šalo aw bu šuxro, komʕaləlle ʕal ḥaṣe du ḥmoro w komanzrile ṭawwo b am manzrone.
091. W ḥa kozobəṭ bu šalo w komotəlle li adro, i ǧəhke b ǧəhke komlawḏila ʕal ḥḏoḏe, hul d matimi u ḥṣodo kule.
092. Me d mkamalle u ḥṣodo, bəṯr gdobən d makərxile gera, yaʕni b aq qanyone.
093. Komḥalqi qawše qawše w komakərxi aq qanyone ʕal aq qawšatani, komqaṣqṣənne, hul d koməl u məqdar di druxtaṯṯe.
094. Axir, me d kaməl u məqdar di druxtaṯṯe, bəṯr komakərxi dawamli ʕal i druxto.
095. Ḥa kmakrəx w ḥa kəmtawe bi seguləke barra du makərxono.
096. B u šəklano hawxa komakərxi tlaṯ, arbaʕ danat, kule dane bi dane, komaqəlbila bi seguləke w bu madaryo, hul tuyo.
097. Me d hawyo, hežinu gmalimila l ḥḏoḏe, kuyo hawxa druxto, kəmmínala. Axər, bu šəklano komakərxi u zad kule.
098. Me d kaməl u tekrixo du zad kule, yaʕni i gerayḏe, bəṯr kokolən, hul d oṯe səriye d hawa mede, edi gbodən bu deroyayḏe.
099. Tloṯo aw arbʕo zlamat, məqdar d arbaʕ saʕayat, gəmṣafən i druxto. U tawno kəzzé l xaṣra, u zad kəzzé l xaṣra.
100. Bəṯr gkolən, hul d oṯe hawa ḥəṣto, ḥatta d ṣərḏi i kəzməke mu zad.
101. I kəzməke kula kapikat yo, yaʕni xašənto yo. B i sərriye lo kəzzá, čike yaqurto yo.
102. Bəṯr me d aṯi hawa ḥəṣṭo, koṣərḏila tloṯo, arbʕo zlamat w pirat bu ṣuraḏo.
103. Ḥa kozobəṭ u qḏolo w koforəš i kəzməke mu zad w ḥa koṣorəḏ w ḥa komaḥət ʕal iḏe du ṣaroḏo w ḥa ste komole as salləkat w aq qaḥfəryoṯe, koballe b iḏe du maḥtono, hul d matimi u ṣroḏaṯṯe.
104. W u zad kofoyəš mlawḏo, i kəzməke kəzzá li qamuṯo, u tawno čike lu gabtər w u ʕuro kəzzé hul li qamuṯo.
105. Bəṯr konəqli u tawno b ab batke, komaḥtile b ak kahdinat.
106. W koḥəškile ʕal ḥḏoḏe, yaʕni mdawsile ġalabe ʕal ḥḏoḏe.
107. U zad ste, konəqlile b ax xurǧe, komotəlle w kmaḥtile bi ḥolo, bəṯr ap pirat koʕərwi, komaḥtile b ak kore, b as sanduqe w b a mziḏe, hul d məblile yawmo mede li rəḥyo, yaʕni komḥaḏ̣rile lu ṭḥono.
108. I rəḥyo b Məḏyaḏ yo, koməblile ʕal ḥmore w tamo koṭəḥnile.
109. Kobi i ʕulbe əšto maǧidiye aʕla, ḥaq du ṭḥono. Haṯe ste hawxa.
110. Annaqla u šuġlo d ak karme ste hawxa yo: qamayto, b oḏər kəzzən, kokəsḥi ar rawṭe d as sate. Koṭorən tarte, tlaṯ ʕaynoṯe w kokəsḥi a ḥrene. Ar rawṭe, d howən qalləs w ab biži kokəsḥənne. 
111. Bəṯr mu ksoḥo kodawrənne, kokərwənne. Naqqa komoḥən bi ʕaǧfo qm as sate.
112. B nisən kofəqḥi as sate, kobən tərḥkat. I naqqayo ste kodawrənne naqqa ḥreto, kosaymənne dəgesən.
113. Ap pirat kəzzən, šəlḥi ap pallat nazək l ann apraxe.
114. Bəṯr, b ʕaṣro yawme ḥrene disa kəzzən, koʕəǧfənne w gelaṯṯe kosaymile ftile.
115. Aġlab u gelo d ak karme: zaytoniṯo, mayərto, mṭapṯo, qišore, abušarʕe, sosinat, nafal, ʕəndakko d aq qanyone, friz w xuššile w hawxa masayəl. Bəṯr me d šləḥḥe u gelano w səmme ftile, naqla ḥreto kodawrənne b ǧazara w moḥən qm as sate disa.
116. Qamayto kombarṭmi w kofəqḥi, bəṯr kowe suġlikat naʕime, as suġlanək konəfli bu zahro. Me d naḏ̣ifi mu zahro, kowən bosire w bəṯr m ab bosire, bu yarḥo d taməz, kombalti as sate ǧəssat.
117. As sate ǧəssat, u šəklataṯṯe hani ne: qamayto, kombalti a msabbəq w bəṯr a mṭayəf, bəṯr az zaynabi, az zayti, karkuš, gawra, bəlbəzeki, belati, ḥasani, ʕunwe kome, qodəšyoṯe, dədrayso, hul i ḥarayto d kulle, bəṯr komoṭən am manzrona.
118. Me d komoṭən aǧ ǧəssatanək, haṯe b haṯe kəxlənne.
119. M u sabab d lo kowe širaniye mənne, lo koməstaʕmlənne, yaʕni as sataṯṯe əšmo ne.
120. Naqqawat, hən m an noše, towalle sate ġalabe, kosaymənne noquwo l boyi di ʕito, laǧan d mqarwi ebe.
121. Faqat sate zayti, karkuš w manzrona, i akṯariye d ak karmayḏan mənne yo. Ak karkuš w az zayti, kosaymənne abišoṯe.
122. Ann abišoṯe ste bu šəklano kosaymənne: qamayto, koməqḏi čətkat du bačək w koxəlṭi kalšo appe.
123. W bəṯr komaḥtənne b zabilo mede w komaḥti maye ʕal u qaṭmawo.
124. W bəṯr konəsli am mayanək w koḥərfi. Hanək kowən maye du tez, kəmmənne.
125. Bəṯr koməbli am mayanək l bayn ak karme. Komaḥtənne b tanagaye w komarṯḥənne.
126. Bəṯr komotən aʕ ʕunwe qṭife w koġayṭənne appe. Kəzzən, kofərsənne, saymənne mašṭuḥo.
127. Bəṯr b šabṯo kəzzən, qəršənne. Komparḏi as sige mənne, komaḥti ann abišoṯe b sariġa w motənne lu bayto. U šuġlo d ann abišoṯe hawxa bu šəklano kowe.
128. Ak karkuš, naqqawat kosaymi ḥamro ste mənne. U ḥamraṯṯe kowe ġalabe basimo.
129. Aʕ ʕunwe manzrona, hanək, kosaymənne dibəs, ḥalile, abišoṯe, bastiqe w ʕoqude.
130. Qamayto koqəṭfi aʕ ʕunwe, komnaqən ap pəsqe mənne. Bəṯr komaḥtənne b kiso rabo w ḥa kosoləq ʕal u kiso w koʕoṣər aʕ ʕunwe ʕal i bedane.
131. Bəṯr koxayri am mayaṯṯe li maḥsarto w bəṯr kosofənne b koso mede, komaḥtənne bu gawdo.
132. Kit kovke ste b feme du gawdo, l boyi d lo mibozi. Bəṯr komamtənne ʕal a ḥmore lu bayto.
133. Kito bu bayto ste kurkat maḥte. Yaʕni daste, komaḥtənne ʕal ak kurkat w bəṯr komṣanṣlənne ʕal i maṣoke w komdarmnənne bi nqurto.
134. W kosaymi nuro taḥt ad daste, hul tuyo i kawetkaṯṯe, koqayši i kawetke w u ṭalp. Kosaymi nuro b zəʕǧ taḥt ad daste taqriban arbaʕ, ḥamməš saʕayat.
135. Meqəm me d howe u dibəs, qamayto komikawti am maye ḥalyanək. W bəṯr komaḥti kmo kere d xuššile baynaṯṯe, l boyi d bosəm ṭaʕme du dibəs.
136. Bəṯr me arbaʕ, ḥamməš saʕayat koməfqile, komaḥtile b a gḏone, b ad dane w b as sefoqe. W bu šəklano kowe u dibəs.
137. I ḥalile ste hawxa bu šəklano kuyo: qamayto komaḥti am maye mkawte w bəṯr kowe qamḥo d gorəsto, yaʕni čike xašuno, komaḥti kul kelike ḥapṯo ḥapṯo w kəmxalṭile b a mqaweškat, hul d bəšli bayne ḥḏoḏe.
138. Bəṯr me d bašili bayn ḥḏoḏe, kuyo ḥawdal.
139. Bəṯr, i ḥawdalayo, koroməlla l as sefoqe, kofayšo hul ʕaṣriye, koǧəmdo, kuyo ḥalile.
140. Koməfqila, kuyo, xd aq qaweləb, komaḥtila ʕal u gelo di ḥalile, ʕal qarʕe d am məḏ̣rawat, hul šabṯo hawxa kofayšo.
141. Bəṯr kobərzo. Me d barizo, komqaṭʕila, kosaymila falqe w komaḥtila b as sanduge du ṭino. Hayo ste hawxa kuyo.
142. I bastiqe ste: qamayto kosaymila ḥawdal, čike mayantər mi ḥawdal di ḥalile, l boyi d maḥtila ʕal u qummaš, qana d miṭalṭšo xayifo ʕal u qummaš.
143. Bəṯr, me d hawyo i ḥawdalayo ste, komaḥtila ʕal aq qummašat, koləṭxila aʕlayye, kuyo ġalabe raqəqto, xd i palle du tumo.
144. Bəṯr kofərsila ʕal a ṣparne dab bote, hayo ste kofayšo məqdar d arbʕo, ḥamšo yawme.
145. Hayo ste me de barizo, bəṯr komotəlla, komarisi əšmo d maye qayire ʕal laxalf du qummaš, l boyi d toləġ čike, qana d mafəlto u qummaš.
146. Bəṯr, kogəlṭila. Me d gliṭalle, bəṯr kosaymila damakat xd a kṯiwoṯe w hayo ste, komaḥtila b as sanduge. Hayo ste hawxa.
147. Aʕ ʕoqude ste, hawxa kosaymənne: qamayto komatrən ag gawze w bəṯr kotawrənne w koxərzənne b ḥuṭo mede.
148. Hanəl ste, koġayṭənne tlaṯ, arbaʕ kore bi ḥawdal qšiṯo. Hanək ste kofayši šabṯo hawxa mʕalqe, hul d nəšfi.
149. Bəṯr me d našifi, hanək ste, komaḥtənne b as sanduqe.
150. W aʕ ʕoliqe: hanək, m at tene kosaymənne. Hanək ste, koxərzənne w koġayṭənne tlaṯ, arbaʕ kore bi ḥawdal w bəṯr, hul d nəšfi. Hanək ste, xd a ḥrene, komaḥtənne b as sanduqe.
151. An naʕəmkat, kosaymənne ṣlibe, mḥaləlkat w barankat. Hanək ste, koġaytənnene bi ḥawdal, lu tešteʕənyo, koməštaʕən appe. Ha u šuġlo di širaniye kule hawxa bu šəklano kowe.
152. Annaqla gədməḏʕina ʕal ann ilone ḥrene, d kito b ak karme. Ilone ġalabe layto bayn ak karmayḏan, faqat kito me šəklat ġalabe, elo yaka yakane.
153. Kito tene w rəžəkat, remune ḥalye, remune ḥamuṣe, remune rəsṯəmbaġəl, ʕəzrole, ḥabuše, kantre, šoquqe, tuṯe, rbanakat dab baluṭe, ḥorəšme, baṭme, gullat, spargle w hawxa bu šəklano.
154. Hani, ann ilonani ste, koxədminanne, xd as sate. Komoḥina qumayye w aš šaṯle towən qalləs, košəmṭinanne, l boyi d moḥən a ḥrene humma b ruḥayye.
155. Aġlab at tene koxədmina. At tene ste kmo šəklat ne. Kito, kəmminanne, tene šəngali, yaʕni i nazbaṯṯe mu ṭuro d Šigur aṯyo. U ṭuro d Šigur bu kurmanǧi kəmmile čiyae Šəngale. M u sababawo kəmmənne tene šəngali, yaʕni i nazbaṯṯe ġalabe xašənto yo w tene maqbul ne.
156. W kit tene məski, kit tene b nidewi, kito tene yaroqe, kito tene šaʕuṯe, kito tene semoqe, kito tene kome w kito rəžəkat rabe w hən naʕime. Aš šəklat d at tenayḏan ste hawxa bu šəklano ne.
157. Annaqla gədməḏʕina ʕal u šuġlo d aḥ ḥayewən. Gabayna kito ʕeze w ʕwone ġalabe.
158. Aʕ ʕeze w a ʕwonani bu yarḥo d ilən komʕašri, yaʕni bu payəz.
159. U sawalayḏan, mu sabab d kətyo ġalabe, u ṭurayḏan ste, d kətyo əšmo šmənto, lə kmakəfyo i marʕayḏe lu sawalayḏan.
160. B u xuṣuṣunao hən mu ʕamo, d kətne u sawalaṯṯe ġalabe, yaʕni aq qaṭʕaṯṯe towən ġalabe bi qriṯo, lo koqədri d saymi i idaraṯṯe. B u xuṣuṣano, bu musum du saṯwo kməǧbori d əzzən l aq qalačat. Aq qalačatani qunaġ d yawmo raḥuqe ne minan.
161. Kalən se Nṣiwin w se Hazax. Yaʕni aq qalačatani ʕayəd d aq qazatani ne.
162. Əšme d aq qalačatani: Galye Kalahe, yaʕni i qalʕo d Hetim, ab Barahkat, i Sare, i Šušaniye, Be Manʕəm, Barah Bilive w hawxa bu šəklano ne.
163. Dukṯe d aq qalačatani hawxa bu šəklano yo: kito appe škaftat w barahe rabe.
164. W ṭuro tamo ġalabe ʕamuro yo w i marʕa ste ġalabe ṭawto yo, mu sabab d noše lo koyotu tamo, i marʕa w u ṭuro ġalabe ṭawwe ne.
165. Yalənəz bu qayṭo kəzzən hən m an nošayḏan, komḥayḏ̣ri dukṯayye w dukṯe du sawalaṯṯe, l boyi du saṯwo, qana bu saṯwo d əzzən, tuyo dukṯayye ḥaḏ̣iro.
166. W, xəd aqdam d məlli, kəzzən bu qayṭo, kəzzən, koqəṭʕənne ṭarfe w kosaymənne ǧeziyat. W komʕadlənne ʕarzele w masayəl.
167. Me d aṯi u saṯwo, edi kəzzən. Axər kəzzé hən m aʕ ʕaylat d an nošanək, d kəzzən l aq qalačat w hən ste kofayši bu bayto.
168. Hanək, d kəzzən lu qalač, kowən banaʔiye w, du bayto ste kofayši, — ḥḏo banaʔiye.
169. Axər, kəzzən l aq qalačat, kofayši bu saṯwo tamo. I marʕa ġalabe yo w u sawal kosowəʕ.
170. Yalənəz, u yawmo towe naxwaš, wayaxud towe kabisat, lo koməfqi u sawal lu ṭuro. Kobənne ṭarfe w ftile, komaqḏ̣ən hul foṯe du rabəʕ.
171. B u rabəʕ edi kowalle. Qamayto l a ʕwone w bəṯr l aʕ ʕeze. Kofayši hul li šabṯo du ḥašo b aq qalačat.
172. I naqqa d kowalle l aʕ ʕeze, a tre, tloṯo yawme qamoye u ḥalwaṯṯe kowe alwo. Koḥəlwile, komšaḥnile w kəxlile ḥaṯo b ḥaṯo. Yalənəz koṭorən əšmo mine l aṣ ṣafurkat.
173. W u ḥreno koḥəlwile, mu sabab d kətyo ḥariwo. Lo kobile l aṣ ṣafurkat w l ab barkxkat. Iḏa d naqla mede ṣafurko aw barxko d oxəl əšmo d alwo mawo zowudo, i gavayo gmoyəṯ ebe.
174. Me d mayəṯ u ṣafurkawo, konəḥrile, koməfqi u alwawo me gawe, kowe fəršək. Edi kosaymile darmono li gweto, komaḥərwi u ḥalwo ebe, edi kowe gweto ʕala.
175. Hawxa bəṯr hədam d ʕeḏo rabo, yaʕni bi šabṯo du ḥašo, me d l aʕ ʕeze mḥalle i bərinaṯṯe, edi komotənne lu bayto. I naqqayo i marʕa kuyo gabayna ste zaḥf w hawxa bu šəklano.
176. Hani, d kofayši bi qriṯo ste, u sawalaṯṯe əšmo yo. Lakən kosaymile idara. Kul kmo bote kozəbṭənne ruʕyo w komšadrile qm aǧ ǧoləkataṯṯe.
177. Axər hanək ste b af feyəḥyoṯe w bu zad w b a ftile w b aṭ ṭarfe kosaymi aǧ ǧoləkataṯṯe idara.
178. W hawxa yawmo towe kabis aw naxwaš, žbini lo koməfqənne lu ṭuro. W u yawmo towe sabbe, ar ruʕye koməfqənne lu ṭuro w i marʕa kmakəfyo lu sawal, d kofoyəš bi qriṯo w hawxa.
179. W u ṭurayḏan ste, mawqaʕe yo. Am mawqaʕayḏe ste hani ne: Təlle Stune, u Nizar di dabašto, i Xalbube (hayo zyara yo), u Nizar d be Savaro, w i Kala hoške, i Kun ʕaftarke, ap Pərdaləkat w hawxa bu šəklano. Kito mawqaʕe ġalabe, faqat lə kfəltina bəṯrayye. U ṭurayḏán ste kule qayse dab baluṭe w ʕəzrole yo.
180. Annaqla disa gdoṯina ʕal u šuġlo d ar ruʕye. U ruʕyo, u qawl košoqəl arbaʕmo noṭat. U qawl əšto yarḥe yo.
181. W komšadri u ʕamo naʕəmkat ste qm aṣ ṣafure. Hanək, kəmmínanne kahrəwenkat. Hanək ste, kobənne qarʕe du ṣafurko fəlge d noṭ w bu šəklano kuyo i idara du sawal d ʕIwardo.
182. Annaqla gdoṯina ʕal u šuġlo d aq qanyone. Aq qanyoe bu rabəʕ komʕašri w bu saṯwo kowalle.
183. Aq qanyone ste, u baqoro kul yawmo kəzzé qumayye. M i šato hul li šato kobile lu baqoro ste čapke d ḥeṭe w ḥḏo d sʕore w kul yawme d-šabṯo ste ṭlamṯo d laḥmo.
184. Annaqla gdoṯina ʕal u waridat du sawal. B u rabəʕ koqayṣina u kaž w u marʕeze me ʕal ḥaṣe d aʕ ʕeze w u ʕamro me ʕal a ʕwone.
185. Aʕ ʕeze, tre šəklat ne w a ʕwone tre šəklat ne. Kit ʕeze ḥiṭ w kit ʕeze kažək. A ʕwone ste, hən ḥəllək w hən kočari ne.
186. Aʕ ʕeze, šəklat ġalabe ne. Kit ʕeze čalat, kito hən kavanat w hən balakat w hən ḥewore w hən kome w hən semoqe w hən sixat w hawxa bu šəklano.
187. A ʕwone ste hawxa ne. Kito hən balakat w hən bašat w hən kome w hən ḥewore w hən sarṣohrat w hawxa bu šəklano.
188. I ʕezo, towela, i šato qamayto, u saxlayḏa towe ner, kəmmínale ṣafurko aw ṣafuro. I šato d at tarte kowe havuri, d a tlaṯ kowe tayiso sayis, d ann arbʕa kowe ḥawri. W iḏa tuyo meke, i šato qamayto kəmmínala ṣafərto aw ṣafərtko, d at tarte kuyo təštire, d a tlaṯ kuyo b zad təštire w d ann arbaʕ kuyo ʕezo w hawxa bu šəklano.
189. A ʕwone ste, i šato qamayto, towe ner, kəmmínale barx aw barxko, d at tarte kowe kavər, d tlaṯ kowe sayis, d ann arbaʕ kowe baran. Iḏa kan tuyo meke, i šato qamayto kuyo barxke, d at tarte kuyo kavire, d a tlaṯ w d ann arbaʕ kuyo ʕwono.
190. Aq qanyone, i naqla d kowalle, i šato qamayto, iḏa towe ner, kəmmínale arwono, d at tarte kowe nire darwin, d a tlaṯ kowe nire raṣṭ, d ann arbaʕ kowe tawro. Iḏa tuyo meke, i šato qamayto kuyo rənǧəke, d at tarte kuyo rənǧiye, d a tlaṯ w d ann arbaʕ kuyo tərto.
191. Annaqla, xəd məlli aqdam, u waridat du sawal hano yo: kito hən mu sawal, i naqqa i ḥalawto, d koḥəlwo i tərto aw i ʕezo aw i ʕwono, lo kobi u ḥalwaṯṯe kule, hul d lo maḏ̣iri u saxlaṯṯe aʕlayye. Me d maḏ̣ərre u saxlaṯṯe aʕlayye, edi kobi u ḥalwaṯṯe.
192. U teḏ̣iro, i maʕnayḏe haṯe yo: yaʕni komotən u saxlo l qm i tərto aw i ʕezo aw i ʕwono, kočaykile taḥte, kobəʕ d moyəṣ, faqat ap pirat lo kobile darbo d moyəṣ. Edi i tərto, hiya lo kəḏʕo nha, kəmmo, komoyəṣ, hežinu koḥəlwənne ṭawwo.
193. Axər, me d ḥluwwe u ḥalwano, didane d ʕaṣriye w didane d me ṣafro koxəlṭile b ḥḏoḏe w komšaḥnile me ṣafro w bəṯr b saʕaye komaqəṭrile b paške d xuṯro aw rabe kəmmínanne, yaʕni paške d dawġe ne.
194. Bəṯr koṭorəlle hul deri ṣafro. Deri ṣafro edi kowe sire ʕal foṯe du ḥalwawo w koqoṭər kowe masto. 
195. Bəṯr ap pirat komayʕile bu gawdo, qadar fəlga d-saʕaye mede w bəṯr komanḥtile, koqayši u zəbdo me ʕal foṯe d ad dawġe w komaḥti əšmo d malḥo aʕle w bəṯr komaḥtile b kupək aw b kadune mede, hul d məmlən.
196. Bəṯr me d mlən, edi komfašrile, koməfqi i surafke mine w bəṯr kowe məšḥo, mfašro kəmmínale, w hawxa.
197. Annaqla gdoṯina l ad dawġe. Ad dawġe ste, həm hawxa koṣərfənne ʕam u laḥmo w hən komšaḥnənne w komaḥtənne b bardəš mede, kozayli. Bəṯr koqəṭfi am maye čenikat me aʕlayye.
198. W bəṯr kowe ḥeṭe ste diqe du gurno, yaʕni i qlaftaṯṯe kəzzá me aʕlayye. Košəlqi hanək ste w koxəlṭənne b ad dawġe qašaynək, komarṯḥənne kmo raṯḥe bayn ḥḏoḏe, edi kowən labaniye. B u rabəʕ w bu qayṭo ʕaṣriye ʕal qarʕe d ann nigore kəxlila. Hayo ste hawxa.
199. Ad dawġani, həngi d kətne zaḥf, komaḥtənne naqlawat b ak kise, konəṣli am maye mənne w kofayši ad dawġe, kowən xd u layšo, kəmmínanne ǧaǧəq.
200. Bəṯr komqawsənne, kosaymənne qose, komnašfənne, kowən edi šərṭan.
201. I šərṭanaṯe, koṭorəlla hul lu saṯwo. I naqlayo košayfila b šoyəfto mede, disa kuyo dawġe, komaḥti ad dawġanək bayn u garso w kəxlənne. Hayo ste hawxa.
202. Naqlawat ste komalimi dawġe me s aǧ ǧirane ste, kowən ġalabe. Hanək ste disa komšaḥnənne w xəlṭənne bayn ḥeṭe diqe, kosaymi qadar dasto, tre, hanək kowən qašye bayn ḥḏoḏe. Bəṯr komanḥtənne w komqawsənne w komnašfənne, bəṯr hanək ste kowən tərxayno, kəmmínale.
203. U tərxayno ste, bu saṯwo kosaymile naqlawat ḥšamto w naqlawat koxəlṭile b a ṭlawḥe. W hawo ste hawxa bu šəklano. Am medonani kulle m ad dawġe kosaymínanne.
204. Annaqla gdoṯina ʕal aš šəklat d aḥ ḥayewən ḥrene w ʕal u šuġlo, d koqoḏ̣e appe.
205. Aġlab d aḥ ḥayewən du ṭaʕnayḏan ḥmore ne. Kito yakka yakka səsye w baġle ste, faqat ġalabe əšmo ne. Aš šuġlone du ṭaʕno kulle bu ḥmoro koqoḏ̣ən.
206. A ḥmorayḏan ste tre šəklat ne. Kit ḥmore bažək. W kit qəsm ḥreno, ḥmore šami kəmmínanne. A ḥmore bažək kome w pəskat ne, faqat a ḥmore šami ḥewore w xašune ne, xurttər m ab bažək ne.
207. Bašqa ḥayewən heš kito: kalbe w ṭažiyat w gyoṯe, ʕalokat. Yaʕni hani ne aḥ ḥayewən, d koqədri ʕayši bayn aʔ ʔənsanat gabayna. Bašqa ḥayewən heš lə kqodər d ʕoyəš gabayna. U šuġlo d aḥ ḥayewənani hano yo.
208. A gyoṯe w aʕ ʕalokat kolaydi ab beʕaṯṯe aġlab bu rabəʕ w bu qayṭo. I bəḥto ste gabayna, maḥátlanla əšmone l ax xaṣawərayḏa. Ax xaṣawər w ap parčayatayḏa hani ne. U rišo, i rəšto, u ṭəl, u muqro, u ḥeworo, i qlafto, u galdko raqiqo w hawxa.
209. Annaqla gyoṯe w aʕ ʕalokatani bu rabəʕ koyətwi kurkat.
210. Komaḥti ap pirat qadar ḥamšaḥṣar ʕəsri beʕe ḥaṯe, yaʕni du yawmawo lidi, taḥt i kurke, bəṯr i kurke košayfo ʕəsri yawme aʕlayye, bəṯr komfarxo az zoġune.
211. Aʕ ʕalokat ste, hanək tleṯi yawme košayfi ʕal ab beʕaṯṯe. Hanək ste bəṯr komfarxi az zoġunaṯṯe.
212. Bəṯr me d mfaraxxe az zoġunani, kobənne qamayto hawxa parḏune du laḥmo w bəṯr kobənne beʕe šliqe w hurək du bərġəl w səndək du garso w hawxa bu šəklano.
213. Bəṯr b mədde d ḥamšo, əšto yarḥe kowən hanək ste gyoṯe w koroʕən b aq qalačat w bayn i qriṯo w hawxa.
214. I naqqa d kowən a gyoṯani, yaʕni i naqqa d konəfqi m ab beʕe, kəmmínanne čəčkat w bəṯr kowən zoġune w bəṯr kowən gyoṯe w dike.
215. A gyoṯani ste tre šəklat ne. Kito hən gyoṯe šami w hən gyoṯe bažək, kəmmínanne. Hanək ste hawxa.
216. ʕAṣriye a gyoṯani korayfi bu lis w b imomo konəfqi larwal. I naqqa d kolaydi, kətte xuṣuṣi qeno, hawo ste, kolaydi ebe.
217. Kito qaqwone kari ste gabayna. Hanək kowən daʔəm b ar rakahe. An nečərvaniye koməblənne lu ṭuro, hanək w at ṭažiyat. Komalṣən davkat, kəmmínanne, bu rakah w komaḥtile b dukṯo mede. Bəṯr kosaymi kozke naʕəmto ste, kuyo əšmo raḥəqto mu rakah w kotole u nečirvani ruḥe eba.
218. Bəṯr aq qaqwone kari koqorən kmo qole. Haka hawi b at topraxatanək qaqwone barri mede, gdoṯənne, kəmqatli ʕam ak kari. Bəṯr gmičoki b ad davat w hanək ste, hawxa u šuġlawo koqoḏ̣e appe. 
219. Aṭ ṭažiyat w ak kalbe ste, koməblənne an noše aʕmayye lu ṭuro w qm u sawal. Hanək ste, haka ḥzalle kiroškat mede, gzəbṭənne w komḥamən sie sie u sawal m ad dabibe.
220. ʕAṣriye ste kokolən qm at tarʕe. Iḏa d oṯe noše nuxroye mede, gnawḥi aʕlayye, kosaymi am moraṯṯe daʔəm šiyar. W hawxa u šuġlo d aḥ ḥayewən, d kit gabayna, kowe.
221. Annaqla gmoḏaʕno ʕal aḥ ḥayewən heš, d kito gabayna, yaʕni aḥ ḥayewən, d komaḏ̣iri l an noše ste, hani ne.
222. Kito kurfe, marmarokat, xačxačoke ḥəldine, xəltat, ʕobugre, šekamarat, šəšwone, ʕeqarwe,
qənnat, qamṣe, raqəke, ṣərṣəro, mašot, qalme, debure, daboše, kurməkat, tlawʕe, parparəkat, kəzkəzekat, dədwone, fərṭaʕne, šekeqarose, mərmərke, nuwayre w hawxa bu šəklano.
223. W af fərḥoṯe, d kofayri ste, hani ne: ṭayre simərmər, səsyanekačal, hawo ste ṭayro yo w dibrak, bašriq, qarqarke, bodbod, titi, gabalake-sarṣohr, qəlqəžanəke, bəlbəl, čuke-šayṭanok, kavoke, ṣloniye aw ṣlonəke, safrune, čəllat, darkutkut, qəžəkat, kundo, qəṭṭayat, suskat, šivane-staġlonak w hawxa bu šəklano.
224. Aḥ ḥayewən ḥrene ste, d kətne bu ṭurayḏan, hanək ste hani ne: taʕle, kiroškat, žižowat, qaḥfegule, broze, ʕeze ṭuroye aw koviyat, kəmmínanne, qaṭune barri, dewe, kurrabaškat, quzkat, ʕafṭarat w hawxa bu šəklano. U šuġlo w i waḏ̣ʕiye w ann əšmone d aḥ ḥayewən, d kənne gabayna, hani ne.
225. Annaqla gməḏʕina ʕal aš šuġlone, d komisomi bayn i qriṯo.
226. B u rabəʕ kozəbṭənne u ʕamo tre, tloṯo, arbʕo aw ḥamšo riše d sawal.
227. Ḥa, tre mənne kowən mešən w a ḥrene ʕeze, tayse w ṣafurkat w hawxa masayəl.
228. Ad darmalawatani, koxədmənne bu zad w b ag gelone basime, naḏ̣ife hul lu payəz. Bəṯr i naqqayo kotəqni ṭabiʕi.
229. B u payəz konəḥrənne. U baṣraṯṯe, komqaṭʕile, kosaymile falqe w šoləḥyoṯe, bəṯr kokəzdile, komaḥtile b as salləkat du baṣro. U duv ste, komqaṭʕile, kosaymile grede, bəṯr komfašrile.
230. Bəṯr hawo ste, me d fašər, konəfqi ak kəzkat mine, komaḥtile hawo ste b gḏono aw b kaduno mede. Ak kəzkat ste, kəxlənne hawxa ʕam u laḥmo.
231. Ag galde d ad darmalawatani ste, d aʕ ʕeze kosaymənne gawde w d am mešən kosaymənne mziḏe. U tarbo ste, kosaymile ṣafono.
232. Ak kazabat, hanək ste kəmbašlənne, komaḥtənne b kupək aw b qaduro mede, hanək ste, kəxlənne ʕam u laḥmo w ʕam am muklone ḥrene.
233. Aw watre, kəmzabnənne. A mʕuṭe w ag gawe, hanək komašiġənne ṭawwo w kokəzdənne kul kmo yawme, koḥošən hən mənne, hanək kowən ġalabe mede šohra, həngi d kowən basime.
234. Aq qarʕe w raġle ste, komkawzrənne w kokəzdənne. W hanək kul yawmo, tre komaḥti hən mənne li nuro w kəxlənne daʔəm ʕam u bərġəl.
235. Axər taqriban ḥamšaḥsar, ʕəsri yawme kəxli b ak kallumallatani.
236. Bəṯr me d tayimi, kobodən bu baṣro. Kul šabṯo komaḥti sore tarte d baṣro li nuro.
237. W yawme d aḥ ḥušabe komqaṭʕi šoləḥyoṯe d baṣro, kofərmile ṭawwo bi skino ʕal i mayde.
238. Ṣafre d aḥ ḥušabe komatrən hurək du bərġəl w du garso, kowe xliṭo b ḥḏoḏe, yaʕni hawo xuṣuṣi komḥayḏ̣rile l ak kutle.
239. Komṣamṭile w bəṯr kolayšile ṭawwo, kosaymile gullokat naʕime. Bəṯr komarqqi u layšawo ṭawwo, hawxa kosaymile xd ad dolməkat.
240. Bəṯr komaḥti u baṣro frimawo w kowe baṣle hanək ste frime, ṣote w gelone hawxa koxəlṭənne bayn ḥḏoḏé w komaḥtənne bayn u layšawo. W komqawsənne, bəṯr kowən kutle. Komarṯḥənne bayn am maye, hul d bəšli. Me d bašili, bəṯr koməfqənne w kəxlənne.
241. Kito šamborakat, kəmmínanne, hanək ste, yawme d aḥ ḥušabe kosaymənne.
242. Hanək ste bu šəklano kowən: qamayto kosaymi u baṣraṯṯe xan d ak kutle. Kofərmile, koxəlṭi baṣle, ṣote w gelonkat ebe.
243. Bəṯr komotən qamḥo, kolayšile, kowe layšo xan du laḥmo.
244. Bəṯr kito qaysək naʕimo, u layšo ste, kosaymile parčayat w bəṯr koməbli w motən u qayskawo ʕal u layšo. Komarqqile, kowe dawge ġalabe raqiqe.
245. Bəṯr komaḥti baṣro baynaṯṯe, kəmbašlənne ʕal u dawqo w hanək ste hawxa, u šuġlo d ad darmalawat bu šəklano kotoyəm.
246. Annaqla gdoṯina ʕal u šuġlo di muna. B u payəz koʕərwi kul bayto qadar ḥṣar, ḥamšaḥsar ʕelab d ḥeṭe w kosaymənne ṭawwo bu dawqo qatakiri, komḥayḏ̣rənne lu bərġəl. Bəṯr kəzzən, košayʕi ak kurkat b ann adroṯe. Yaʕni tre daste rabe w košəlqi aḥ ḥeṭani, hul towən danoke.
247. Bəṯr me d bašilo i danokaṯe ṭawwo, koməfqile w fərsila ʕal u šoʕo, hul tre, tloṯo yawme disa konəšfo, xəd meqəm.
248. Bəṯr gmatrən aḥ ḥeṭe ṣliqanək, gqorən l təšʕo, ʕaṣro zlamat w gmotən doquqe ste, gsaymile hawxa gurno yarxoniyo w gbodən d dayqile.
249. Kowe ḥamšo bi xaṣrayo w ḥamšo payo, kowe madəʕrone ste baynaṯṯe.
250. Kodayqi u bərġəlawo. W kito zmarto kurmanǧi ste, kəmmila ʕam u dyoqo b ḥəs ġalabe ʕeloyo w ġalabe basəmto yo.
251. Bəṯr b tarte saʕayat komikalpət, yaʕni i qlaftayḏe koməqlofo. W bəṯr gəmdarən, fərši i kalpke mu bərġəl.
252. Bəṯr kofərsile yawmo, tre, hul d nošəf disa.
253. Bəṯr gmalimile disa, mdarəlle, ʕərwile w saymile disa qatakiri, bəṯr kogərsile bi gorəsto.
254. Naqla ḥreto konəḥlile, koməfqi u hurək mine, u qamḥo naʕimo ste mu hurək. U hurək, koxəlṭile bu hurək du garso, komḥayḏ̣rile l ak kutle.
255. U bərġəl ste, kməblile, maḥtile b a mziḏé w i kalpkayḏe ste, komaḥtila b a mxaddat. U šuġlo du bərġəl, d komisəm gabayna, ha hawxa bu šəklano kowe.
256. Kito u garso ste. Hawo, dlo šloqo kosaymile. Komatrən aḥ ḥeṭe, hanək ste, kodayqənne, hul d məqlofo i kalpkaṯṯe.
257. Bəṯr, hanək ste, kəmdarənne w fərsənne, hul d nəšfi. Bəṯr hanək ste, koʕərwənne w kosaymənne qatakiri, kogərsənne.
258. Hanək ste, bəṯr koməfqi u hurək, koxəlṭile bayn du bərġəl, xəd məlli aqdam, laǧan ak kutle, hawo ste hawxa, kowe bəṯr garso, kəmmínale.
259. Annaqla u šuġlo d aṭ ṭlawḥe ste bu šəklano kowe. Qamayto komṣawli a ṭlawḥe. Hanək ste, komnašfənne. 
260. Bəṯr kosaymənne qatakiri w bəṯr kočərfənne bi gorəsto.
261. Hanək ste, kəmdarən i kalpkaṯṯe mənne w komaḥtənne hanək ste b a mziḏe w hawxa bu šəklano. 
262. Ha u šuġlo di mina kula, xəd maḥkeli, kowe. U šuġlo di munaṯe ste kule bi gorəsto koqoḏ̣e.
263. I gorəstaṯe ste, l ap parčayatayḏa kətte əšmone: af falqe, i šayrənto, u muxlo w i dastke, kəmmínanne.
264. Annaqla gdoṯina ʕal aš šuġlone d aʕ ʕaylat, d lawġul d kowən. Bəṯr me d l an noše mḥayḏ̣arre u qut w i zaxiraṯṯe, annaqla bu šəklano koyətwi, kəxli w qaymi bi qriṯo.
265. An noše gabayna konəfqi ḥamšo yarḥe, ḥa mu rabəʕ w a tloṯo du qayṭo w ḥa mu payəz, ʕal qarʕe d an nigore b lalyo kodəmxi w aš šawʕo yarḥe ḥrene lawġul kowən.
266. I naqqa d konəfqi ʕal qarʕe d an nigore, kosaymənne ʕarzele w kolkat, kodəmxi ʕal aʕ ʕarzele w komaḥti aǧ ǧulaṯṯe du dmoxo, yaʕni a nvinat, b gawe d ak kolkat.
267. B u saṯwo ste b al lawġule kodəmxi. B u saṯwo koməqḏina qayse b aṣ ṣopat, mu sabab d kətne aq qayse ġalabe zaḥf gabayna.
268. Naqlawat koməfqi ag gəmre, komaḥtənne bu manqlo w hawxa komšaḥni, komaqḏ̣ən u saṯwaṯṯe.
269. L ḥeḏ̣ər i ṣopa daʔəm komifayəd manqlo, goruḏo, maške w hastəfke w hawxa.
270 Annaqla gdoṯina ʕal aw waxtat du muklo. Gabayna u muklo, d me ṣafro, kəmmínale qroṭən. D fəlge d-yawmo, kəmmínale ʕrayto, d ʕaṣriye — ḥšamto.
271. B u rabəʕ an noše me ṣafro komaqərṭi dawġe, labaniye, ḥalwo w zəbdo ʕam u laḥmo.
272. Fəlgi d-yawmo komaʕrən daʔəm bərġəl apraxe w dawqe ḥamiʕe w košotən dawġe ste barra dəṯṯe. 
273. ʕAṣriye komaḥəšmi labaniye, masto, ṭlawḥe, dašəšto w hawxa medone.
274. B u qayṭo ṣafriyawat komaqərṭi disa masto, dawġe, labaniye, ʕunwe, farḥe w fuǧe. Fəlge d-yawmo komaʕrən bərġəl w kosaymi ṣfero barra diḏe w naqlawat ste baṣro. ʕAṣriye komaḥəšmi dašəšto, ṭlawḥe, bərġəl w baṣro d a gyoṯe. Bəṯr mi ḥšamto kəxli ʕunwe, fuǧe w žabaš w hawxa.
275. B u payəz ṣafriyawoṯe daʔəm ʕunwe komaqərṭi, fəlge d-yawmawoṯe komaʕrən disa bərġəl w təršəkke aʕme w ʕaṣriyawat kosayme beʕe šliqe, tərxayno w hawxa medonkat, komaḥəšmi appe.
276. B u saṯwo u muklo di qriṯayḏan u basimo, aġlab bu saṯwo kəxlile. Ṣafriyawoṯe komaqərṭi ṭlawḥe, garso w dawġe di šərṭan.
277. Hani a tre ʕam ḥḏoḏe, kəmmínanne gabula.
278. W kosaymi kutle, šamborakat, ḥəmṣe, faṣuliye, rəšta, šʕiraye, qurskat, beʕe. Koxəlṭi ġalabe medone b ḥḏoḏe.
279. Fəlge d-yawmawoṯe ste komaʕrən dibəs w žabaš.
280. ʕAṣriyawat komaḥəšmi bərġəl w baṣro, mu sabab d kowe u baṣro d ad darmalawat ġalabe. Kosaymi naqlawat bərġəl b qaliyo w tərške w tərxayno, apraxe w dawqe raqiqe w hawxa bu šəklano.
281. ʕAm dmoxoṯe, i saʕa taqriban ḥeḏ̣ər tmone, čaʕ, kəxli abišoṯe, ḥalile, bastiqe, ʕoqude w žabaš. W hawxa bu šəklano ne aw waxtat du muklo w am muklone d gabayna.
282. Ap parčayat du taxəm du muklo ste hani ne: bardəš, qalpaġ, ṭaġno, mansaf, tapəske, ṣeniye, ṣenike, tarwoḏe du qayso, čaṭṭal, mšaraffe, maġrafto, čančike, čanaq, maṣoye, laganko, saḥnike, mqaweške, šoyəft, skino, mayde w i ṣəfro du muklo, hawxa bu šəklano.
283. As sefiqe ḥrene ar rabe, daste rwiḥe, daste ʕamuqe, maxemər, yagone w hawxa bu šəklano.
284. B a tloṯo musume, yaʕni bu rabəʕ w bu qayṭo w bu payəz an noše di qriṯayḏan lo kowalle fərsa d mnawsi ruḥayye, mu sabab d kowən daʔəm šaġole.
285. Faqat bu saṯwo, mu sabab d kətne ah hawat čike naxwaš, ṭabiʕi lə kməšġəl bu ṭuro. Edi an noše kofayši daʔəm bi qriṯo.
286. Edi kito šəklat d laystkat gabayna. Bəṯr i naqqa du ʕamo, d kowən yatiwe, kul kmo komaǧəġli ruḥayye b laystke.
287. Uʕdo annaqla gmoḏaʕno ʕal kulle aš šəklat d al laystkatani, mən yo əšmayye w aydarbo komitəštaʕən, i ḥḏo di ḥḏo annaqla gmoḏaʕnanne.
288. Kito u čəft, kəmmínale. U čəftano tre kaʕbe yo. 
289. A tre kaʕbani, kowən b at tarte raġloṯe ḥaroye du sawal. Ḥa mənne raṣṭ yo w u ḥreno čap yo.
290. Bəṯr me d šmiṭənne me raġloṯe du dawal, komotənne a tre kaʕbanək, komarkwənne barra d ḥḏoḏe, edi kobənne u əšmano, kəmmənne l a tre ʕam ḥḏoḏe u čəft.
291. Kul kaʕbo mani, kətle arbaʕ xaṣawər. Kito xaṣra men diḏe, xd i gurto, yo, hayo kəmmínale čək. W xaṣra d laxalf du čək hayo ste čike, xd i ʕəlləke yo, hayo kəmmínala pək.
292. I naqqa d oṯe u čəftano ʕal ḥḏo m at tarte xaṣawərani, yaʕni d koməštaʕən ebe, yaʕni komaydile b iḏayye, komḥalqile ʕal i arʕo aw komašilile, kəmmínale, lo kowe mede, yaʕni lo koqomər w lo komaqmər.
293. Klozəm u mašilono du čəftano d mašile naqla ḥreto, hul d oṯe qimo.
294. Ax xaṣawər du qimo ste hani ne: kito ḥḏo m ax xaṣawər du qumo ste, hayo ste čike ʕaməqto yo, yaʕni xd i gurto yo, hayo ste kəmmínala nakkəz w i xaṣra ḥreto du qimo, hayo ste wəč kəmmínala.
295. I naqqa d an noše, d koməštaʕən bu čəftano, koyətwi tloṯo, arbʕo, ḥamšo aw əšto aw šawʕo ʕal zaqaṭune, kul ḥa mənne ste, kətle waraqto tarte aw arbaʕ aw ḥamməš.
296. Bəṯr ḥa mənne gmoyəd lu čəftano, yaʕni l a tre kaʕbani b iḏe w ḥa šaxṣ men di laystke ste gzobaṭle ruʕo aw čarxi, gdomalle: “Mašəl!”. Yaʕni ḥaláq u kaʕbo ʕal ak kallawatani.
297. Hawo ste gmašəl u čəft. Haka aṯi ṭawwo, gšoqəl ak kallawatani l ruḥe, w haka aṯi pis, hiye gdobele, yaʕni u mašilono du čəft gdobele lu zaboṭo, d zbəṭlele. W haka d oṯe čəft, disa u mašilono gšoqəl tre qatat ʕal u mede, d lu ḥawrayḏe d zbəṭlele.
298. W haka d oṯe zərṭ, disa u mašilono du čəft gdobele lu zaboṭo tre qatat. U čəft ṭawwo yo, u zərt yaʕni pis yo.
299. Hawxa gmašəl u čəftano, hul d oṯe pis. Me d aṯi pis, edi gmaflət u čəft m iḏe, gmoyadle ḥa m aḥ ḥawrone ḥrene di laystke b iḏe, hawo ste gmašile bu šəklawo, hul d nofəl u čəft m iḏé, yaʕni hul d oṯe pis.
300. W bu šəklawo am məštaʕyone di laystke komašili u čəftano. I naqqa d oṯe ṭawwo, gšəqli. W i naqqa d oṯe pis, hənnək gdobi w gmafəlti u čəft m iḏayye. W hawxa kulle bu dawro komašili u čəftano.
301. Annaqla gməḏʕin, u pis aydarbo yo w u ṭawwo aydarbo yo. I naqqa d komašili u čəftano, yaʕni a tre kaʕbani, d oṯən a tre pək aw a tre čək aw ḥa pək w ḥa čək, latyo lo ṭawwo w lo pis.
302. Klozəm naqqa ḥreto d mašile, hul d oṯe qimo, ya wəč w ya nakkəz, ḥa m ak kaʕbani aw tre.
303. I naqqa d oṯe nakkəz w čək, hani ḥawrone ne, yaʕni ṭawwo yo. W d oṯe pək w wəč, hani ste ḥawrone ne, yaʕni ṭawwe ne w gšəqli.
304. Iḏa kan d oṯe pik w nakkəz aw čək w wəč, hani lanne ḥawrone, mxalfe ne. Hawxa pis kow, edi komaqəmri.
305. Kito čəft w zərṭ. Iḏa kan a tre kaʕbani, d oṯən qime, a tre towən wəč aw a tre towən nakkəz, i naqqayo čəft kowən. U mašilono du čəft gšoqəl tre qatat, d zbəṭtalle.
306. W iḏa kan d oṯe ḥa mənne nakkəz u ḥreno wəč, hawo zərṭ kowe. Kolozəm u mašilono du čəft d obe tre qatat lu zaboṭo, d zbəṭlele. W hawxa bu šəklano laystke du čəft komitəštaʕən yo.
307. Annaqla gmoḏaʕno ʕal i laystke d aġ ġarat.
308. Aġ ġaratani: kito kefe du ṣaluṭo, kəmmínanne. Kefe ġalabe ṣṭime ne.
309. Kəzzən, komotən kefe mani, komwaǧhənne b ač čakučat, komgarvnənne čike.
310. Bəṯr kətte qaləb, komaḥtənne bu qaləb, komšakškənne, kosaymənne xd ab bəlye. Bəṯr koməštaʕən appe ʕal ak kallawat ʕal qarʕe d an nigore. An nigorayḏan ste ʕafro ne.
311. Kul ḥamšo, əšto kowən ġurub, kul ḥa komaqimənne čarxi, bu rez kowən msawye d ḥḏoḏe.
312. Kul tre čarxiye ste, kowe tre mətrowat maṣafa baynoṯayye. W gmoḥən aġ ġarat b ač čarxiyani.
313. Ač čarxiyani, d komaqimənne, kəmmínanne ʕənnat. 
314. U ḥa, d maṣəb ʕənne mani aw tarte, gmoyadlene l ruḥe, yaʕni koqomər.
315. Ayriyatan ste komoḥən aġ ġarataṯṯe me ḥḏoḏe ste. U ḥa, d maṣəb i ġare du ḥreno, koqoṭele, kəmmina, w košoqəl aʕ ʕənnat, d qmərwayle ste mine, w hawxa bu šəklano koməštaʕən aḥ ḥamšo, əšto zlamatani, hul d maṣibi aʕ ʕənnatani.
316. Heš i naqqa d kətne aʕ ʕənnatani ʕal i arʕo, u ḥa d məqṭəl, yaʕni d mitaṣibo i ġarayḏe mu ṭaraf d ḥa m am məštaʕyone, hawo konofəq mi laystkayo w lo koqomər mede bi laystkayo.
317. Bəṯr hul d ṣəfyo i laystke. I laystkayo ḥa aw tre aw tloṯo kəmṣafəlla, yaʕni komaṣibi aʕ ʕənnat. Kul ḥa, u mede, d maṣəble, laǧane yo. W kit d ḥa b tane d mṣafe i laystke.
318. Bəṯr me d ṣafyo i laystkayo, yaʕni me d maṣibi aʕ ʕənnatanək, edi gbodən d maqimi ʕənnat heš, yaʕni laystke ḥreto ḥaṯto gməštaʕən w hawxa bu šəklano u šuġlo w i laystke d aġ ġarat kuyo.
319. I laystke di čərre bu šəklano kuyo: kolotəm ʕaṣro naʕime aw əšto aw tmanyo aw traḥṣar l ḥḏoḏe.
320. Koməfloġi bu fəlgo, fəlgayye kowən ġurub w u fəlgo ḥreno ste kowən ḥa. 
321. Bəṯr kəzzən l maydan rwiḥo aw ʕal qarʕe d an nigore, kosaymənne xiške mede aw komaḥtənne kefo mede bi anəške du maydan aw bi dukṯo, d koməštaʕən eba. Hayo edi kuyo ḥəlle, kəmmínala. 
322. W bəṯr gmaqəsmi ʕal i laystke, be ayna mənne gnofəq. Bəṯr ḥa m a ġrubatanək gəmqayzən i laystke, edi konəfqi.
323. Gmahəzmi me qm u ġurub, d lo mqayzanne. Yalənəz bi ṣaḥayo, yaʕni bu maydanawo, d koməštaʕən ebe. D nəfqi larwal du maydanawo, yasaq yo.
324. Bəṯr hanək, d lo mqayzanne, gfəlti bəṯrayye, hul d zəbṭənne.
325. Haka zbəṭṭe kulle, edi hənnək gnəfqi, yaʕni gmahəzmi me qm a ḥrene.
326. W haka d lo qədri zəbṭənne, hawxa gfəlti bəṯrayye, kobəṭli.
327. Iḏa kan d zəbṭi tre aw tloṯo m aḥ ḥawronaṯṯe, d əzzé ḥa, ḥreno d obe i ḥəlle, yaʕni d doyəš aʕla, komaxləṣ aḥ ḥawronayḏe a ḥrene ste.
328. W u šarṭaṯṯe, hul d obi i ḥəlle yo. Iḏa d lo qədri d obən i ḥəlle, d zəbṭənne, yaʕni d qayṯo iḏayye appe, kobənne, kəmmina, edi hənnək komqayzni i laystke. Bəṯr hənnək komahəzmi me qm a ḥrene w hawxa bu šəklano kuyo i laystke di čərre. 
329. Kito i ḥeqəlke, kəmmínala.
330. Hayo ste, aḥ ḥarakat w u ṣul w u tešteʕnyayḏa ʕaynan xan di čərre kowe. Faqat af falote, d kofəlti bəṯr am mahəzmone, ʕal i ḥḏo raġlo kofəlti bəṯrayye, faqat am mahəzmone, hanək, b at tarte raġle komahəzmi.
331. Iḏa ḥa m af falote, d kofəlti bəṯr am mahəzmone d ġoləṭ, d maḥət raġle ʕal i arʕo, hawo konofəl, kəmmina. B i laystkayo haw koqodər d məštaʕe. Hawxa hul d obənne, yaʕni zəbṭənne w hawxa bu šəklano.
332. Kito i segave, kəmminala. Hayo ste bu šəklano kuyo.
333. Glotəm əšto, šawʕo naʕime aw zlamat l ḥḏoḏe b maydan mede.
334. Kito čəzgi aw nišan mede maḥto hawxa b fəlge du maydanawo.
335. Bəṯr hani, aš šaxṣatani, grəḥqi qadar ʕaṣro mətrowat mu čəzgi, yaʕni mu nišanawo, bəṯr grəhṭi b zəʕǧ, hul d moṭən lu čəzgi, gdayši aʕle w bəṯr gmḥalqi tarte gavat w ḥa ǧuhtək.
336. M ann əšto, šawʕo šaxṣatani u ḥa, d əzze əšmtər, hawo kokoyəf s u čəzgi w a ḥrene koqəzfi ʕəl mine.
337. U ḥa, d əzzé zəd me kulle, hawo ste kowe u ḥolo du kayofo, yaʕni qamayto hawo gqozəf ʕəl mine. Bəṯr a ḥrene, u ḥa bu ḥa bəṯr u ḥolo koqəzfi ʕəl mu kayofo.
338. Faqat u ḥolo, me d qazəf, kəzze u kayofo hul li dukṯo, d qazəf u ḥolo, faqat lo kəzzé l a dkoṯe, d kokəzfi a ḥrene.
339. U šarṭaṯṯe ste: me s u čəzgi qəmḥalqi ruḥayye ʕəl mine.
340. Bəṯr me d qazifi tarte, tlaṯ kore ʕəl mine, ṭabiʕi hən w hən, u ḥolo marḥaqle mu čəzgi, bəṯr a ḥrene, hən mənne, lo koqədri d qəzfi ʕəl mine, mu sabab d koroḥəq mu čəzgi.
341. Bəṯr me d ḥa mənne lo qadər d qozəf hawxa, edi gdoṯe s u čəzgi w gkoyəf w u kayofo d meqem kowe u ḥolayḏe w u ḥolo d meqəm, hawo konofəq mi ḥoluṯo.
342. W hawxa bu šəklano kəmdawmi i laystke. U ḥa d nofəl, yaʕni d lo qodər qozəf ʕəl mine, hawo gkoyəf w u kayofo gtowe u ḥolayḏe.
343. W hawxa bu šəklano kuyo i laystke di segave ste.
344. Annaqla gdoṯina ʕal i laystke du dik-w-mərišk. Xd al laystkat ḥrene, d kolotəm kmo naʕime appe, paṯe ste kolotəm tmanyo, təšʕo naʕime, kowən klomičke l ḥḏoḏe.
345. Ḥa mənne gbone hul l aʕ ʕəsri aʕlayye. U ḥa, towe ʕəsri, hawo komaxləṣ.
346. W hawxa u ḥa bu ḥa, d oṯən aʕ ʕəsri aʕle, komaxləṣ, hul d fayši a tloṯo ḥaroye.
347. Me d fayiši a tloṯo ḥaroye, edi hanək ste gbonən. U ḥa manək ste, d maxləṣ, hawo kowe ḥolo l a tre ḥrene.
348. W a tre ḥrene ste gbonən ʕal ḥḏoḏe, u ḥa, d oṯele aʕ ʕəsri, hawo meqəm mu ḥreno yaʕni gmaxləṣ.
349. Annaqla a tloṯani aḥ ḥaroye: a tre, d fayiši ḥaroye, gzəbṭi b kaṯpe d ḥḏoḏe w u ḥolaṯṯe gtowe naḏ̣ər aʕlayye.
350. Gkolən hawxa b maydan rwiḥo w aḥ ḥawrone, d maxlaṣṣe, hanək ste gmibarbzi ʕal u maydanawo.
351. Annaqla a tre ḥaroye gtowən kalye w zbiṭe l ḥḏoḏe. W a ḥrene ghəǧmi, gəmḥalqi ruḥayye aʕlayye. Yaʕni korawxi aʕlayye.
352. Faqat u ḥolo kowe ḥeḏorayye. Lo koṭore zubizu, d rawxi aʕlayye.
353. Na ise, hawxa bu šəklano korawxi kmo kore aʕlayye, u ḥolo xayifo lo koqodər d zobaṭṭe, hul hawxa məqdar d zobəṭ ḥa mənne.
354. Me d zbəṭle ḥa mənne, edi u ḥolo gnofəq mi ḥoluṯayḏe w hawo, d maxlaṣwayle bu bnoyo meqəm mu ḥreno, hawo kowe ḥolo edi.
355. W hawo, d zbiṭ, w u ḥaroyo disa kozəbṭi b ḥḏoḏe.
356. Na ise, disa hawxa bu šəklawo grawxi aʕlayye, hul d məzbəṭ ḥreno mu ṭaraf du ḥolo.
357. Edi u ḥolawo ste komidagəš, gdoṯe u ḥaroyo d kulle, d fayəšwa, gtowe ḥolo.
358. W hawxa bu šəklano u ḥa bu ḥa, d məzbəṭ, gdoṯe l dukṯayye w a ḥrene ste u ḥa bu ḥa, d maxləṣ i waḏ̣ifayḏe, konofəq me taḥt u ṭaʕno yaqurawo, edi kowe hawo ḥolo.
359. W hawxa bu šəklano kuyo i laystke, u tešteʕnyo du dik-w-məršik w i laystkaṯe b ḥaqqiye, u ḥa d fohəm, mə šəkəl yo aw d miǧaryo, yaʕni d mitəštaʕyo l qule, laystke ma gəḥxoniṯo w ġalabe basəmto yo.
360. I laystke d ak kel-w-vərkat ste bu šəklano kuyo: glotəm šawʕo, tmanyo naʕime l ḥḏoḏe, gtowən hanək ste tre ġurubat.
361. Kul ġurub ste, gmaqimənne tre kelikat w səndke.
362. Ak kelikat w i səndke, kul ḥa kowe maṣafa qadar ʕaṣro mətrowat baynoṯayye, yaʕni kowən kulle bu rez.
363. B i qamuṯo as səndkat komaqimi w bəṯr ak kelikatani.
365. Bəṯr gdoṯən lu fəlgo d ak kelikatani, yaʕni bayn l at tarte səndkat kito čəzgi. Me tamo gmoḥən b ak kelikatani.
366. Qamayto gmaydənne kul ḥa tlaṯ kefe w kul ḥa gmoḥe ak kefayḏe, qamayto bi səndke w bəṯr b ak kelikat.
367. Gmoḥən hawxa kmo kore, ḥa bəṯr u ḥreno, hul ḥa m aġ ġurubat, d dore ak kehkat du ġurub ḥreno. W hawxa koṣəfyo i laystke.
368. U ḥa ġurub, d ġoləb u ḥreno, bəṯr hawxa b aḥ ḥanake košəqli ač čaketat w aš šarwole d ḥḏoḏe. W hawxa koməštaʕənne kmo kore, hul d ʕəǧzi. Bəṯr kobi aǧ ǧulaṯṯe. W hawxa bu šəklano kuyo i laystke d ak kel-w-vərkat ste.
370. I laystke du pallo ste: kolotəm šawʕo, tmanyo naʕime l ḥḏoḏe. Hanək ste kowən tre ġurubat w komaqəsmi, be ayna qamayto gəmḥaləq u pallo.
371. U pallano, čamke qadar ḥamšo w šawʕi ṣanṭimat yo.
372. I čamke d aḥ ḥamšo w ʕəsri ṣanṭimat kəmmínala pallo.
373. Bəṯr mu teqsimo komaḥti tarte kefe naʕime barra d ḥḏoḏe. Hanək kowən ḥəlle.
374. W komaḥti u pallo aʕlayye w u ḥa bəṯr u ḥa gəmḥalqi u pallo.
375. W u ġurub ḥreno gəzzən li qamuṯo, ḥatta d ləqfi u pallo.
376. I naqqa d ḥa d mḥaləq u pallo, d a ḥrene d ləqfile, hawo koyotu, yaʕni haw koqodər d məštaʕe bi dawrayo.
377. W iḏa d lo ləqfile, gmaydile me ʕal i arʕo w gəmḥalqile l si ḥəlle.
378. Haka qayəṯ bi ḥəlle aw aṯi qariwo li ḥəlle, yaʕni u pallo disa koyotu (u mḥalqono du pallo).
379. I naqqa d komḥaləq u pallano l si ḥəlle, komakili i maṣafa, d kətyo bayn lu pallo w li ḥəlle, bi čamke, d kətyo b iḏe du mḥalqono.
380. Iḏa d oṯe, xəd məlli aqdam, noqəṣ mi čamke qariwo li ḥəlle, koyotu, yaʕni komaflət i čamke m iḏe.
381. W iḏa d oṯe raḥuqo, yaʕni zəd me čamke, d howe raḥuqo mi ḥəlle, hawo lu mḥalqono ṭawwo yo.
382. L u goranawo i naqqa d komḥalqi u pallo l si ḥəlle, hiye ste, kuyo i čamkayḏe b iḏe.
383. I naqqa d koṯe u pallo, yaʕni i naqqa d komḥalqile, hiye ste komčalqazle, yaʕni u mḥalqono komarḥaqle mi ḥəlle.
384. Bəṯr u ġurub, d komḥalqi u pallo, iḏa d marəḥqi u pallano ʕəsri čamkat payo, d kətyo b iḏayye mi ḥəlle, edi komaxəlṣi i laystkayo, yaʕni b aʕ ʕəsri koxəlṣo i laystke.
385. I čamkayo, d kətyo b iḏe du mḥalqono, yaʕni du məštaʕyono, ham komḥaləq u pallo w kəmčalqazle w ham ste komakili i maṣafa, d bayn lu pallo w li ḥəlle eba, yaʕni koḥəzyo a tlaṯ waḏ̣ifatani.
386. W kul darbo ste komarəḥqi u pallano tarte, aw tlaṯ, aw ḥḏo, aw ḥṣar, aw hič lo komarəḥqi, haṯe latyo balli, i ḏ̣arbo kəḏʕo. Kit d mkamli aʕ ʕəsri w kit d lo mkamlənne.
387. W iḏa towən čaḥṣar, aw tmonaḥṣar, aw məqqa towən, i naqqa d komḥalqi u pallo, u ġurub ḥreno, d ləqfile, komanḥtənne l a tloṯo.
388. Bəṯr u ġurub qamoyo, iḏa d mkamli ʕəsri čamkat, nafiqi. W iḏa d lo mkamli, a ḥrene gdoṯən l dukṯayye w gədṭorənne b aṣ ṣayataṯṯe.
389. Bəṯr, ayna ġurub d mqayzən aʕ ʕəsri, bəṯr edi kul naʕimo me si ḥəlle tlaṯ šakkat, yaʕni gmoḥe čamke lu pallo hul li dukṯo, d əzzé.
390. Bəṯr gəzzé me tamo, gmoḥe ḥreto. W bəṯr gəzzé me dukṯa tayo ste, gmoḥe ḥreto.
391. W hawxa a tloṯo, arbʕo gmoḥne kul ḥa tlaṯ šakkat, komarəḥqi u pallano qadar ḥamməšmo, šeṯmo mətrowat mi ḥəlle.
392. Bəṯr u ġurub ḥreno gbodən me tamo, gsaymi u ḥəmgeliyo, kəmmínale b ḥəs ʕeloyo, yaʕni bu šəklano kowe: kəmmi “ḥəmm”. Hawxa gmafəlti u nafasaṯṯe w grəhṭi, gdoṯən laf i ḥəlle.
393. Hawxa gsoyəm ḥa mənne, hul d məqṭəʕ ḥəs diḏe. Me d qṭiʕ ḥəs diḏe, edi gdoṯe ḥreno l dukṯe, gbode d soyəm u ḥəmgeliyo.
394. Na ise, a tloṯo, arbʕo gsaymi u ḥəmgeliyo. Haxa maxlaṣṣe, maṭən li ḥəlle, heš d lo qṭiʕ u nafasaṯṯe, maxlaṣṣe, yaʕni mqayzanne. Edi gšəqli u pallo m a ḥrene. Hənnək gbodən d saymi i laystke ḥreto, yaʕni gbodən d məštaʕən laystke ḥreto.
395. W haka d l oṯe mənne d mkamli u ḥəmgeliyo, naqla ḥreto gbodən aq qamoye d mqayzanwalle, naqla ḥreto hənnək gsaymi bu pallo. W hawxa bu šəklano kəmdawmi i laystkaṯṯe.
396. I laystkaṯe d šqaqəlkaməško du piško ste hawxa bu šəklano kuyo.
397. Paṯe ste kolotəm šawʕo, tmanyo naʕime l ḥḏoḏe, gtowən hanək ste tre ġurubat.
398. Gəzzən kul ġurub, gtolən ruḥayye b an anəškat dab bote, yaʕni gtowən lapandi d ḥḏoḏe.
399. Gəmmaydənne ʕafro ṭaḥuno b iḏayye w gbodən d saymi komkat čučkat, yaʕni b dukṯo tuyo ġalabe gəzli.
400. Kul ḥa gsaymənne yaʕni kul ġurub, qadar arbʕo, ḥamšo alfo komkat.
401. Naqqa bəṯr gqorən l ḥḏoḏe, gdəmmi: “Šqaqəlməško du piško!”
402. Me d mərre hawxa, naqla grəhṭi kul ḥa l dukṯe du ḥreno w gkərxi ʕal ak komkat d ḥḏoḏe w gmaḥərwənne. Bəṯr u mede, d ḥozen, gmaḥərwile.
403. W u mede, d lo ḥozəlle, ste gfoyəš.
404. Bəṯr b ḥamməš daqayəq mede, gqorən disa l ḥḏoḏe, gdəmmi: “Bas u (bas hatu maḥərwutu)!”
405. Bəṯr edi gəzzən tavda ʕam ḥḏoḏe l a dkoṯe, d səmwalle ak komkat.
406. Aḥ ḥariwe, hanək azzən w a ḥrene, d fayiši, d lo ḥariwi, gbonənne.
407. U ḥa m aġ ġurubat, d nafiqi ak komkatayḏa zəd, hawo qməlle mu ḥreno.
408. W hawxa bu šəklano gməštaʕən šwaʕ, tmone kore. W hawxa bu šəklano kuyo i laystke d šqaqəlkaməško du piško ste.
409. I laystke di mome ste hawxa bu šəklano kuyo.
410. Gabayna bi qriṯo kul bayto, kətle taḥte škafte. I škaftaṯe ste, kito b gawa škaftkat naʕime, taqriban šeṯ, šwaʕ.
411. Annaqla i laystkaṯe di mome b gawe d aš škaftat komitaštaʕən yo.
412. Disa kolotəm šawʕo, tmanyo naʕime l ḥḏoḏe w kəzzən l gawa di škafte mede, kobonən ʕal ḥḏoḏe.
413. Kito xabre me darbe du bnoyo kəmmənne. Ax xabrani ste hani ne: ḥa m an naʕime gbode w gdomər, qamayto ʕal ruḥe: “Ooo, sukala, dukala, čaru, čambar, bəske, dʕambar, ʕambar, luzo, ṭaraṭuzo, happan, dappan, ser, yer, kur!” W hawxa bu šəklano.
414. W kito kmo xabre ḥrene, hanək ste l ruḥayye kəmmənne. Ga hanək kəmmi ʕal ḥḏoḏe w ga a ḥrene. Hanək ste hani ne: disa ḥa mənne gdomər: “Ooo, ṭaṣe, ṭabaṣe, ḥanno, kačal, xalaṣe!” W hawxa bu šəklano.
415. U ḥa, d oṯe u xabro ḥaroyo du bnoyano, yaʕni d ax xabrani aʕle, hawo komaxləṣ. Hawxa gbonən ʕal ḥḏoḏe, hul d foyəš u ḥaroyo.
416. Me d fayəš u ḥaroyo, kosaymənne ḥəlle ste.
417. Bəṯr u ḥaroyo gəmṭaməṣ ʕayne w a ḥrene gəzzən kul ḥa, gtolən ruḥayye bi škaftke aw b anəške mede.
418. Bəṯr, b ḥamməš daqayəq ḥa m am məštaʕyone gqore, gdomər: “Bal bəliš”, yaʕni “ftaḥ ʕaynux!”
419. Bəṯr hano gfotəḥ ʕayne w gəzzé, hedi hedi gkorəx aʕlayye.
420. Ṭabiʕi, čike ʕətmayo b gawe d aš škaftat w xayifo lə kḥozalle.
421. Bəṯr gkorəx aʕlayye. U ḥa mənne, d ḥozele, gdoṯe, nošəq i ḥəlle, yaʕni hano, u məštaʕyono, u mṭamṣono, d komṭaməṣ ʕayne.
422. L u goranawo hənnək ste komḥafḏ̣i ruḥayye.
423. I naqqa d koḥozalle ste, koqore, komər: “Flan kas, ḥzélilux!”
424. Edi hawo ste grohəṭ li ḥəlle d nošaqla. U ḥa d nošəq i ḥəlle qamayto, lawo qməlle mu ḥreno.
425. Yaʕni u šarṭaṯṯe hul d ḥoze kulle. U ḥa bu ḥa, d ḥozele, gəzze nošəq i ḥəlle.
426. W iḏa kan d ḥoze tre aw tloṯo mənne, bəṯr d əzzé ḥreno d nošəq i ḥəlle, hawo edi komaxləṣ aḥ ḥawronayḏe a ḥrene ste.
427. B u xuṣuṣano hənnək mʕayšile, iḏa d ʕobər l škaftke mede, bəṯr ḥa m a ḥrene gdoṯe, gəzzé, nošəq i ḥəlle.
428. W hiye ste zubizu lo komaflət i ḥəlle, yaʕni kowe moro l ruḥe.
429. Haka aṯi mine, ḥzele kulle.
430. U ḥa, d ḥzele qamoyo, hawo edi gəmṭaməṣ ʕayne.
431. W iḏa d l oṯe mine ḥozalle, hiye gəmṭaməṣ disa ʕayne.
432. W hawxa bu šəklano kəmdawmi i laystke di mome w bu šəklano koməštaʕəlla. Haṯe ste laystke ġalabe basəmto yo.
433. I laystke du sarimon ste hawxa komitaštaʕən yo: paṯe ste kolotəm arbʕo, ḥamšo naʕime l dukṯo, kowən rez.
434. W kowalle gabayye ste šutke, kowe ṭəbbe naʕəmto d pačkat b riša maṣərto, l boyi d moḥən l ḥḏoḏe eba.
435. Bəṯr ḥa mənne gnofəq me baynoṯayye w a ḥrene gkolən disa bu rez.
436. Ḥa mənne ste, manək, d kətne kalye bu rez, gmoyəd i šutke b iḏe w hawo, d nafəq me baynoṯayye, gkole mqabəl dəṯṯe w gzobaṭle safruno mede aw ṭayrək mede b lebe.
437. W gmadəl aʕle b iḏoṯe b kurmanǧi, faqat əšme lo komalle. Gbode bu šəklano w gdomər hawxa: “Sarimon həlqəlqəǧǧan, nəkəlmon həlqəlqəǧǧan, pižaqmon həlqəlqəǧǧan, čaxe dfire həlqəlqəǧǧan, čaxe ddayne həlqəlqəǧǧan.” I maʕnayḏe bu ṭuroyo hawxa yo, yaʕni: “Qarʕe kibe haqqa, u nəklayḏe haqqa, ap pižaqatayḏe haqqa ne. I naqqa d kofoyər, kowe haqqa. W i naqqa d komaḥət, kowe haqqa.”
438. Iḏa d mətxəl u baṣrayḏe, gdomər disa: “Pərtək w zalqo žwara w gošt žmira.” I maʕnayḏe yaʕni komər: “Ap pərtkat w a šrufe alxu w u baṣro eli.”
439. Iḏa d lo mətxəl, gdomər: “Ḥammu žwara.” Yaʕni “kule alxun”.
440. L u goranawo hənnək ste gmətfakri w kul ḥa mənne ste, i naqqa d moyəd i šutke b iḏe, w u safrono, d əzzé zan diḏe aʕle, gdomalle. Gdomər: “Flan safruno yo.”
441. Iḏa d lo qosəm, gdobe i šutke lu ḥawro d barra diḏe. W hawxa bu šəklano a tloṯo, arbʕo bu dawro komaydi i šutke b iḏayye.
442. U ḥa mənne, d qosəm, u madilono gdomalle: “Ḥat aʕlayye!” Edi hiye ste gmaḥət aʕlayye bi šutke.
443. Hənnək ste, yaʕni aḥ ḥawrone ḥrene, gmahəzmi me qume w hiye gfolət bəṯrayye. U ḥa, d mḥayṣele, gmoḥele bi šutke.
444. Hawxa bu šəklano məqdar d ḥamməš daqayəq. Bəṯr u madilono gqore, gdomər: “Ǧaya!” Yaʕni sʕore ne. Disa gmaḥət aʕlayye.
445. Bəṯr b ḥamməš daqayəq ḥrene disa gqore, gdomər: “Ganima!” Yaʕni ḥeṭe ne.
446. Me d məlle hawxa, edi am mahəzmone me hawir ghəǧmi aʕle b naqla w gšəqli i šutke mine w gmotəlle l s u madilono.
447. Bəṯr ḥa mənne, yaʕni m am mahəzmone, gəmṭaməṣ ʕayne tawo, d qasəmwa, w ḥa ḥreno ste gtole i šutke b naqwo mede aw b kiste d ḥa mənne.
448. Bəṯr gfətḥi ʕayne w gdəmmile: “Ayko yo i šutke?” Hiye ste gdomər: “Kalá bi flan dukṯo.”
449. Haka aḏəʕ, ayko yo, lə kmoḥəlle w, haka l aḏəʕ, ayko yo, gṭowən ḥaṣe w a tloṯo, arbʕo gmaḥti aʕle b ad dokume. Hiye ste, hul d omər əšme du ṭayrəkawo, d qasəmwayle. Me d məlle əšme, edi gṭorən mine.
450. W hawxa bu šəklano komitaštaʕe u sarimon. Bəṯr gbodən d məštaʕən laystke ḥreto w hawxa bu šəklano.
451. I laystke du karikoro ste bu šəklano kuyo. Payo ste kolotəm qadar təšʕo, ʕaṣro naʕime l ḥḏoḏe b maydan. Hani ste kowən tre ġurubat w komaqəsmi ʕal i laystke. 
452. U ḥa m aġ ġurubat, d lo qosəm, koṯe li qamuṯo, kokolən bu rez w komaḥti iḏoṯayye xd u duruben ʕal ʕaynayye w kowən qime w smixe l ḥḏoḏe.
453. U ġurub ḥreno ste, hanək ste kokolən bu rez bəṯrayye. W kul ḥa bəṯr ḥa m a ḥrene, yaʕni du ġurub ḥreno.
454. W kul ġurub ste, ḥa m an naʕime kowe l a ḥrene, xd u sarmiyan.
455. Bəṯr u sarmiyan gədmʔamər ʕal ḥa m an naʕime di laystke aw hiye gəzzé. Axər gəzzé ḥa m an naʕime du ġurub, d kətne ḥaroye, yaʕni u ġurub, d qasimi, hedi gmoḥe ṣawʕe b ḥaṣe d ḥa men du ġurub ḥreno w gqolaʕle qadar šawʕo, tmanyo mətrowat.
456. I naqqa d koqəlʕile ste, ʕam u qloʕo ḥa m aḥ ḥawronayḏe gdomər: “Karikoro, ki havalo mə tažolo?” Yaʕni i maʕnayḏe: “Ya samyo w karo, ayna m aḥ ḥawrone koqolaʕlux?”
457. Bəṯr hawo, d koməqləʕ, iḏoṯe kowən, xd u durben, ʕal ʕayne w lo koḥoze hawo, d koqolaʕle, faqat ʕal taxmin u ḥa, d əzzé zan diḏe aʕle, gdomər: “Flan kas hat!”
458. Haka aḏəʕ əšme tawo, d koqolaʕle, edi hənnək kəzzən l dukṯe d a ḥrene, yaʕni du ġurub ḥreno w u ġurub ḥreno koṯən l dukṯayye.
459. U haka l aḏəʕ əšme tawo, d koqolaʕle, edi u ġurub du qaloʕo korawxi ʕal u ġurub du qliʕoyo, yaʕni u ġurub d a tre koṭəʕnənne tre riše ʕal u maydanawo w madəʕrənne.
460. Bəṯr gdoṯən, disa maḥti iḏayye ʕal ʕayne d ruḥayye.
461. Yaʕni u ġurub d a tre, i naqqa d koqəlʕi ḥa mənne, d oḏəʕ l man qləʕle, kəzzən l dukṯe d a ḥrene w a ḥrene koṯən l dukṯayye. W iḏa d l oḏəʕ, yaʕni qosəm, kul ḏ̣arbo grawxi aʕlayye.
462. W hawxa bu šəklano ga hanək korawxi ʕal hanək w ga hanək korawxi ʕal a ḥrene. W hawxa bu šəklano kəmdawmi i laystke du karikoro.
463. ʕAṣriyawat kolətmi an naʕəmkat aǧ ǧirane w hawxa aʕ ʕaylat, kəzzən l se ḥḏoḏe b bayto.
464. Bəṯr gməštaʕən bi ʕisaqṯo, ʕal širaniye mede. I laystke di ʕisaqṯo ste, hawxa bu šəklano koməštaʕəlla.
465. Hani ste kowən tre ġurubat, ʕaṣro bi xaṣra yo w ʕaṣro payo. Gmaqəsmi hanək ste, be ayna m aġ ġurubat gmakrəx i ʕisaqṯo. Axər u ḥa m aġ ġurubat, d qosəm, gmakrəx i ʕisaqṯo.
466. Axər bəṯr ḥa m aġ ġurubat kəmqayzən. Bəṯr u sarmiyanaṯṯe gmoyəd i ʕisaqṯo w gmakraxla ʕal u ġurubayḏe, gčoyək iḏe b kistoṯe d aḥ ḥawronayḏe kulle, axər gmaḥatla b kiste d ḥa mənne.
467. Bəṯr u ġurub ḥreno gəmšawri b ḥḏoḏe w gəmnaqən ḥa b ḥa mənne.
468. W bəṯr gdəmmile lu sarmiyanaṯṯe aw “aʕme yo” aw “puč yo”. Hiye ste lu goranawo gdomər u xabraṯṯe.
469. Haka lu sarmiyan məlle l ḥa men du ġurub ḥreno: “Hat puč!” W l awyo i ʕisaqṯo aʕme, šxa puč yo.
470. W iḏa tuyo aʕme w domalle: “Puč hat!” Bəṯr koməḥšowo ṣayi lu ġurub, d makraxwalle i ʕisaqṯo.
471. W iḏa d mapəč hən w bəṯr d omalle l ḥa: “Kalá aʕmux, háwliyo!”, — iḏa tuyo aʕme, gšəqli i ʕisaqṯo mu ġurub ḥreno, bəṯr hənnək gmakərxila.
472. W haka d omalle: “Háwliyo!” — w d l uyo, šxa koməḥšowo ṣayi l a ḥrene.
473. W hawxa bu šəklano komšawri b ḥḏoḏe, komapiči ḥḏoḏe, ga hanək košəqlila manək w ga hanək.
474. Hawxa hul m aġ ġurubat, d mkaməl ʕəsri ṣayat. Me d kamili aʕ ʕəsri ṣayat, d ḥa m aġ ġurubat meqəm men du ġurub ḥreno, edi konəfqi w kotaymo hawxa bu šəklano i laystke di ʕisaqṯo.
475. Bəṯr, be ʕal mən məštaʕalle, gmotəlle, əxlile tavda w hawxa.
476. I laystke dab baytone bu šəklano kuyo: b lalyo an naʕəmkat d aǧ ǧirane kolətmi b bayto l ḥḏoḏe. Bəṯr gdəmmi: “Toxu məštaʕina b ab baytone!”
477. Ṭabiʕi hən m an naʕəmkatani kəḏʕi l hən m ab bote di qriṯo, be kmo zlamat w kmo pirat kit appe, kul ḥa, xd u mede d koḏəʕ.
478. Axər ḥa m an naʕəmkatanək gzobaṭle bayto men di qriṯo b lebe w gḥošu ag gawre w ap pirat, d kit ebe.
479. Bəṯr gdomər l aḥ ḥawrone, d koməštaʕən: “Kətli bayto baytono, koxəl qarʕe d šəšwono.” Masala, be məqqa yo, gdomər: “B haqqa gawre w b haqqa pirat.”
480. Bəṯr hənnək ste, am məštaʕyone, kul ḥa gdomalle xabro. Gdomər: “Be flan kas ne.” Haka qasimi, šxa gqəsmi w gšəqli u mamro mine.
481. Be i ṣira d man yo, hawo gbode edi d omər.
482. W iḏa d lo qəsmi, gdəmmile: “Amár, man ne!” Hiye ste gdomər.
483. Hawxa kosaymi ḥanake ʕal ḥḏoḏe: gəmnaqe i walaye basəmto aw mašhur di briṯo, gdomər masala: “Iḏa d obútəlli Ṣṭambəl, aw Pares, aw Londra”, — (i ḥḏo, d oḏəʕ, basəmto yo), — “iḏa d obútəlliyo, gdomanno, man ne. W d lo obútəlliyo, lo komanno, man ne.”
484. Axər naqla ḥreto kmətfakri. D l oṯe mənne qəsmi, gdəmmi: “Ṭr uyo elux!” Hiye ste bəṯr gdomər.
485. Hawxa kowe gumra: “Ya flan walaye!”, — masala Pares, — “Ya Pares! Gdomər: oxannax w šotenax w howeno u malkayḏax!” W hawxa šuġle d aḥ ḥanake.
486. Bəṯr me d hawyo i walayayo ele, gdomər: “Be flan kas ne.”
487. Bəṯr hənnək ste gḥəšwənne. Haka nafəq u mamrayḏe, šxa hawyo i walaye ele. W d lo nofəq u mamrayḏe, šxa l awyo i walaye ele. W hawxa bu šəklano kul ḥa, d oṯe dawre, gdomər.
488. Axər an naʕəmkatani, hən mənne komḥayṣli walayat w hən lo komḥayṣli.
489. Bəṯr kəzzən l ab botaṯṯe, kəmmənne l ab babe w l ann emoṯaṯṯe: “Mḥayṣeli flan walaye w flan walaye!” W hawxa u ḥa, d mḥayṣəl zəd walayat, hawo kowe čike gumra w hawxa bu šəklano kuyo i laystke dab baytone.
490. U tešteʕənyo di laystke di hole ste hawxa bu šəklano kowe. 
491. Kolotəm əšto, šawʕo naʕime aw xortan l maydan, towe ġalabe rwiḥo. Kul ḥa mənne ste, kətle ḥaṭro saġlam aʕme.
492. Koʕəfrənne gurtko naʕəmto qadar saḥnəke mede. I gurtkayo, kəmmila ḥawwe.
493. Bəṯr komotənne qarno w konəšri a tre rišayḏa, koṭorəlla qadar ḥamšaḥsar ṣanṭimat.
494. Bəṯr ḥa m an naʕimanək gqore aw ayna mənne. Meqəm d qore, gdomər: “Ono qaroyo”. Bəṯr gəzzé, maḥət i qarno qadar tre mətrowat raḥəqto mi ḥawwe.
495. Bəṯr gdoʕər disa l s i ḥawwe, gəmḥaləq gave me s i ḥawwe w gmoḥe i čammayḏe bi qarno, gmarḥaqla taqriban ḥamšo, əšto aw ʕaṣro mətrowat me s i ḥawwe.
496. W gqorele l ḥa m an naʕime ḥrene, gdomər: “Flan kas! Tuxla!”
497. Bəṯr hawo ste gəzzé me s i ḥawwe, gəmḥaləq i čammayḏe, yaʕni gmoḥela bi qarno.
498. Haka maqiṯole eba, šxa maxlaṣle w gdomalle l ḥa ḥreno: “Hat tuxla!” W hawxa bu šəklano ann əšto, sawʕo koqorən l ḥḏoḏe.
499. I naqqa d ḥa koqore l ḥa, d omalle: “Tuxla!” — w do maqəṯla, kuyo i emayḏe.
500. Bəṯr edi aḥ ḥamšo, əšto ḥrene komaḥti b aḥ ḥaṭroṯe aʕla w koməblila w motəlla b ar riše bu maydanawo.
501. Bəṯr gəzzé, moyəd li čammayḏe, gdəzzé, folət bəṯra, hul d mḥayṣela b dukṯo.
502. Me d mḥayṣlole, edi gəmtaʕmažla, yaʕni gmoḥe i čammayḏe bi qarno, gdomər: “Taʕmiž!” Yaʕni hawyo emi ḥalal.
503. Bəṯr mu teʕmožo gbode hən b hən d motela l s i ḥawwe, yaʕni kobe d maḥwela, čoyakla bi hawwe.
504. Meqəm me d mtaʕamžla, kul məštaʕyono koqodər b sarbastiye d moḥela.
505. Faqat bəṯṯər me d mtaʕmižole, u ḥa, d moḥela, d əzzé hiye ste, d folət bəṯre, d maqəṯ i čammayḏe ebe, heš i qarno, d lo kalyo, hawyo i emo tawo edi.
506. Faqat, i naqqa d ḥa m an naʕime d moḥela, d əzzá i qarno, d qayṯo b qatoro, b nošo, b šuro aw b mən, d qayṯo, aḥ ḥawrone ḥrene kəmmi: “Sar!”
507. Bəṯr hawo, d kətyo i emayḏe, d obe hawo, d mḥélela, lo kuyo i emayḏe, mu sabab d kuyo sar. Faqat d lo qayṯo b mede w d obele, kuyo i emayḏe.
508. L u goranawo hiye ste, i naqqa d kobəʕ motela l s i ḥawwe, am məštaʕyone ḥrene koṯən l qamuṯe, kəmḥarbi aʕme, l boyi d lo maḥwela xayifo.
509. Komaḥti aʕla b ač čammat, komarḥqila me s i ḥawwe w komʕaḏbile ġalabe.
510. I naqqa d korəḥqo ġalabe me s i ḥawwe, kəzzé me tamo, kəmḥalaqla l s i ḥawwe.
511. I naqqa d kəmḥalaqla, ʕam u ḥeloqo komər ya: “Žledane!” W ya: “šoriṭ!”
512. I naqqa d komər “žledane”, yaʕni u mḥoyo sarbast yo, kəpxu moḥútəlla.
513. W i naqqa d komər “šoriṭ”, yaʕni ṭro noše lo moḥela, latyo emi, komankanna. I naqqayo noše layba moḥela, hul d l oṯe w maqəṯ i ḥaṭrayḏe disa eba, mtaʕmažla.
514. W iḏa d ḥa m an naʕimanək, heš i qarno lalʕal, meqəm me d nəḥto li arʕo, d mčalqazla, disa kəppe moḥəlla.
515. W bəṯr me d mčalqzalle, laybe hiye d obe hən m am məštaʕyone, hul d l əzzé naqla ḥreto, mtaʕmažla.
516. W haka d nošo m am məštaʕyone, i naqqa d kəmḥaləq i qarno w i naqqa d komər “šoriṭ”, d nošo lo mčalqazla, nošo laybe moḥela. U ḥa d moḥela, kuyo i emayḏe, hul d oṯe disa, mtaʕmažla.
517. W hawxa bu šəklano, i naqqa d koməštaʕən, u ḥa, d kətyo i emayḏe, haka aṯi mine, mtele i ḏ̣arbo ʕal hən m am məštaʕyone, gsamla i emaṯṯe. W lo ste, hul d oṯe mine d maḥwela.
518. Bəṯr gbodən naqla ḥreto, gqorən l ḥḏoḏe. U ḥa, d maḥwela, hiye qamayto koqore.
519. W hawxa bu šəklano kuyo i laystke di ḥole. Faqat laystke ġalabe maqəḥroniṯo w mabəṭloniṯo. U ḥa, tuyo i emayḏe, gəšt, gəšt koṯe d boxe, mu sabab d lo koṯe mine xayifo maḥwela w hawxa.
520. Al laystkatani, d maḥkalli, bi qriṯayḏan ġalabe mašhur w iḏiʕe ne w u ʕamo koroḥəm daʔəm d məštaʕe appe w ḥatta ono ste ġalabe ġalabe kore məštaʕeli b al laystkatani kulle ste.
521. ʕAm haṯi u mamrayḏi, d məlli b ḥaq, du ḥayat di qriṯayḏan kotoyəm.
522. Yalənəz u profasor Hellmut Ritter šaməʕ mini, d kito tarte qəryawoṯe d Čalkoye, kalən laf fəlge d yawmo d ʕIwardo w kətlan xd u maḥwo w šqolo aʕmayye. Səmle rəǧa, ḥatta d maḥkeno štaġaliye kriṯo b ḥaq di ʕyešaṯṯe w du maḥwo w šqolo d bayn elan w alle.
523. At tarte qərywoṯani, d kətne ǧiran d ʕIwardo, at Taqa w Xarabiyane.
524. U ʕamo d at tarte qəryawoṯe d ač Čalkoyani w d kulle qərywoṯe d ač Čalkoye, d kənne bu ṭuro Ṭur ʕAbdin, mu ḥal w mi waḏʕiye ġalabe perišan w ʕǧiqe ne.
525. U šuġlo w u ʕamlaṯṯe, bu sawal lbike ne. U ʕamo d at tarte qəryawoṯani kul yawmo koṯən l ʕIwardo, kosaymi hawxa beʕ w bazarkat ġalabe naʕime ʕam aʕ ʕiwarnoye.
526. Mede b kallawat lo košəqli, yalənəz košəqli ṣafurkat, ʕeze barxkat, hawxa medonkat, towən zaʕif. Bəṯr hənnək kəzzən, matəqnənne w hənnək ste bəṯr kəmzabnənne.
527. Faqat, i naqqa d kozawni mede m aʕ ʕiwarnoye, kallawat lo kowe aʕmayye d obənne. Ga kobi waraqto, ga kul yarḥo kobi ḥamšo noṭat. Hul d aʕ ʕiwarnoye d komaxəlṣi u daynaṯṯe me aʕlayye, koḥowər qarʕayye, mu sabab di waḏ̣ʕiye w du ḥalaṯṯe, d kətne šmənto faqire.
528. U ʕamo d ač Čalkoyani, i dukṯo, d koyətwi w qaymi eba: hən b aš škaftat koyətwi w hən mənne ste səmmanne bote xan d aq qəryawoṯe ḥrene.
529. Faqat u yawmo bu yawmo, m uʕdo w laxalf, hənnək ste koyəlfi madaniye, kəzzən w konəfqi bayn u ʕulmo w kəzzən l aw walayat w u yawmo bu yawmo koməzdi i nazaka w i madaniyaṯṯe.
530. Ač čalkoyani kurmanǧi koməǧġoli. Faqat u kurmanǧiyaṯṯe: ʕumum d ak Kurd, d kətne bi briṯo, lo qədri məǧġoli štaġaliye hawxa basəmto b ḥaqqiye ste (eli buxa ḥzeli ġalabe Kurd), faqat kurmanǧi ḥalyo, štaġaliye naḏ̣əfto, šiwa basəmto, lo kowe d nofəq ʕal i štaġaliye d ač Čalkoye w bu lišonaṯṯe quṣur lo koṯe aʕlayye.

======
Ritter: 095. Š_XK Ḥasan Aliki.txt
001. Əšmi Šaʕo yo, d babi Guwargəs yo, d emi Nisane yo, me Xarabe Kafre no. B i=šato d ann=alfo w čaʕmo w čaʕ w arbʕi=əšne hawino.
002. Kətwa w latwa, šṭaw m aloho, d b i=šmayo, latwa.
003. Kətwa tre=aḥunone, ḥa, əšme Ḥasan Paša, ḥa, əšme Osman Paša. Osman Paša u=rabo we, Ḥanas Paša u=naʕimo we.
004. Axər l=aṯi qəm dəṯṯe, fləġġe m ḥḏoḏe l a=tre w fləġġe u=dahwaṯṯe w malaṯṯe kule, azzele Ḥasan Paša l dukṯo, fayəš Osman Paša b u=diwanayḏe, ṭabiʕi i=rabuṯo diḏe wa.
005. Hano, Ḥasan Paša, ġalabe iḏe ftəḥto yo w ġalabe marḥmono yo, ġalabe lebe kayiwo yo, koyu lebe ʕal af=faqire. I=naqqa d gnofəq b i=čarčiye d Xarpet, gəmḥalqi af=faqire bəṯre, gmoyəd, čoyək iḏoṯe b ak=kəstoṯayḏe, mḥalaqqe b ak=kallawat, gəmnaqən.
006. Axər lo=šato, lo=tarte, lo=tlaṯ b u=karano, Ḥasan Paša hawi ġalabe balangaz w nafəl ġalabe, haw gmaǧre d nofəq b i=čarčiye d Xarpet, m af=faqire, d mḥalqi bəṯre w mede ste lo=fayəšle d oballe.
007. Hano, Ḥasan Paša ġalabe hawi balangaz w ġalabe hawi zaʕif w šiva ševe haw fayəš b u=baytayḏe, haw qoḏ̣e.
008. U=ḥa=yawmo l i=ḥurmayḏe məllale, əmmo: “Lazəm əzzolux se aḥunux, se Osman Paša, mamṭatlan kmo=qurušat, hama d əxlínanne, maṣərfínanne ʕal ruḥayna.”
009. Omər: “Ya ḥurma, ašər minakafno, lo=kəzzino s aḥuni, u=malayḏan xə ḥḏoḏe we baḥr w bra, fləġwaylan w ḏiḏi tayəm, d aḥuni zayəd. D əzzino, gdomalli aḥuni: “Qayo aṯat? Qay mə səmlux b u=malayḏux?”
010. Əmmo: “Ašər omallux, l=omallux, lazəm əzzolux l gabe, moṭatlan əšmo d kallawat.”
011. Hano, Ḥasan Paša, azzele s u=aḥuno, mḥele ʕal u=tarʕo, ʕabər: “Salamu ʕalayk!” — “ʕAlaykum əssalam!” Qayimi me qume, Osman Paša məlle: “Ya aḥuno, halúx larke!”
012. Qayimo i=ǧivate, mbarbzo, hano, Osman Paša omər: “Ya aḥuno, xer yo. Mə=šuġlo aṯat?” — Omər: “Ašər”, — omər, — “ono balangaz no, ya aḥuno, ġalabe nafənno, kobaʕno d obatli kmo=qurušat, hama maqḏ̣ina appe a=kmo=yawmani, d ḥozina, aloho aydarbo gsoyəm.
013. Osman Paša čəkle iḏe b i=kəstayḏe, mawfaqle ʕəsri=lirat d dahwo, hule l u=aḥuno, maḥtile b iḏe d u=aḥuno. L u=aḥuno maḥtile b i=kəstayḏe, lo=kəmmat, kalá arʕe d i=kəsto qṭəḥto.
014. Nafəq u=aḥuno, ġalabe b kef w ʕašəq, d əzzele laf u=bayto, mhalaxle, mḥele ʕal u=tarʕo: “Pire! Pire!” — “Mən yo?” — “Qəm, ftaḥli u=tarʕo!” — “Mamṭéluxlan kallawat, lo=mamṭelux?” Omər: “Ašər ono mamṭélilan əšmo.”
015. Ftə́ḥlale u=tarʕo, əmmo: “Tay, ḥəzyono, məqqa mamṭelux?”
016. Čəkle iḏe b kəste, kalá kəste xliṯo, nafili.
017. Nafili, Ḥasan Paša ġalabe qḥir w ġalabe ʕaǧəz. Qayəm daməx w ṭʕəlle ġamo, daməx, hawi ṣafrayto, haw azzele s u=aḥuno.
018. Bəṯr haka b yarḥo yo, haka b tre to, be məqqa i=ḥurmayḏe hawyo b ṭaʕno w d Osman Paša ste hawyo b ṭaʕno.
019. Omər: “Ya ḥurma, ašər kazzino se aḥuni, šaməʕno, d kətyo i=ḥurmayḏe ste b ṭaʕno w hat ste kaláx b ṭaʕno. Haka l aloho huleli abro w l aḥuni barṯo, šxwa gmoḥanno i=barṯo d aḥuni ʕal u=abrayḏi w haa diḏi hawyo barṯo, diḏe abro, gməhrina i=barṯayḏi ʕal u=abrayḏe.
020. Azzele l u=diwan, kalé u=diwan d Osman Paša malyo: “Salamu ʕalayk!” — “ʕAlaykum əssalam!” Qayəm me qume: “Ha, aḥuno, xer yo?” Omər: “Xer yo, towat saġ!” — “Halux, itaw barban diḏi!” Azzele, yati barban d u=aḥuno: “Ha, aḥuno, mə=šuġlo?”
021. Omər: “Ašər šaməʕno, d kətyo i=ḥurmayḏux b ṭaʕno w diḏi ste kalá b ṭaʕno. Haka l aloho huleli abro w l diḏux barṯo, lazəm obat i=barṯayḏux l u=abrayḏi, w haka diḏi hawyo barṯo w diḏux abro, lazəm, i=barṯayḏi ste məmhoro ʕal u=abrayḏux.
022. Zbə́ṭṭanne suhḏe, maqimanne suhḏe tamo b u=diwan, d əmmi, t ayna man ne, towe abro, t ayna barṯo, howən a=tre l ḥḏoḏe.
023. Me tamo Ḥasan Paša aṯi l u=bayto w Osman Paša fayəš b u=bayto.
024. Takmil d at=təštʕo=yarḥe l aloho hule abro l Ḥasan Paša w l aloho hule barṯo l Osman Paša.
025. Azzá i=bəšra l Osman Paša, əmmi: “L aloho hule abro l aḥunux!” Húlalle ḥaq d i=bəšraṯṯe w azzehən l u=bayto.
026. Takmil u=zʕuro kamile əšto, šawʕo=yarḥe — hun xwaš! — mayəṯ u=babo. Ḥasan Paša mayəṯ, fayəš yatumo — aloho mhawən! — tə=mede latte w i=emo ggawyo w kobole koxəl. Takmil d at=tarte=əšne, kamile tarte=əšne, mayiṯo i=emo ste. Mayiṯo i=emo, lo=emo, lo=babo fayəšle.
027. U=zʕuro, hawile barbuṭo b qarʕe, u=barbuṭawo rawəḥ w mkačele, mḥaləqla l i=kačliyayḏe hul l u=qurma duvkayḏe. U=ʕamo, i=kačliyayḏe l qḏole yo, Ḥasane Aliki, azzala hul l u=qurma duvkayḏe.
028. Ḥasane Aliki šuġlo, ʕamlo lə=ksoyəm, daʔiman gmoyəd l u=qaduro, korəx b i=walaye d Xarpet w kogowe w koxəl.
029. Haka šato, haka tarte, haka tlaṯ (lo=makiwina sarešan dəṯxu).
030. U=ḥa yawmo, kətwa ḥreno ste kačal, əmmíwayle, hano ste, Ḥasan we əšme, Ḥasane Kačal.
031. Zbəṭte ḥḏoḏe, hawən dastbira, azzehən l i=walaye d Xarpet, azzehən qəm dukano d ḥalawči.
032. L u=ḥalawči mḥele i=skinayḏe b i=ḥalawe d oballe ḥalawe l hənna, nafəl čike m i=ḥalawayo ʕal i=arʕo.
033. Ḥasane Kačal nqəlle ruḥe b i=ḥalawayo d oxela. Ḥasane Alike grə́šlele šaqame, ṭayiro i=čike d i=ḥalawayo me feme, Ḥasane Aliki midole w axilole, omər: “Xuyay! Fayəḥ lebi adyawme ste omər maḥleli femi hul yawmo=ḥreno, aloho rabo yo.
034. Me tamo fayəš lebe d Ḥasane Kačal w d Ḥasane Aliki m ḥḏoḏe. Haw kəzzə́n w haw gməstaʕmli ʕam ḥḏoḏe.
035. Takmil šabṯo, haka tarte. Ḥasane Aliki omər: “Malava”, — omər, — “Ġalabe ʕaǧəzno w kazzino hama disa l i=walaye, balko qoyaṯli čəkənyoṯe d ḥalawe, d oxánnənne d ḥole femi, ġalabe ʕaǧəzno m u=bayto.
036. Qayəm Ḥasane Aliki, maqlable qemiste ʕal qarʕe w ha yalla l i=čarčiye d Xarpet w hawən ad=dədwone šəlḥ bəṯre ʕal i=kačliyayḏe.
037. Azzele qəm dukano d ḥa=ḥalawči, aṯən hənna, šqəlle ḥalawe m u=moro d i=dukano, l u=moro d i=dukano mḥele i=skinayḏe b i=ḥalawe, ṭayər čike me qəm d i=skino, ṭayiro l i=arʕo, midole l Ḥasane Aliki, čikole b feme.
038. I=naqla d čikole b feme, hano, l u=ḥalawči grə́šlele šaqame: “Haya, qawwad, d kit menux! Mbahdelux əšme d babe d ruḥux, mbahdelux ʕam ruḥux! Hat man hat, u=abro d man hat, koṯat kokolat qəm d i=dukano d u=ʕamo l ač=čəkənyoṯe d aḥ=ḥalawat, maydatte, d əxlatte.”
039. I=naqqa d məllele l u=ḥalawči hawxa, omər: “Qay ono man no, u=abro d man no?” Omər: “Hat Ḥasana Aliki hat, u=abro d Ḥasan Paša hat, u=brazi d Osman Paša hat. Aydarbo Teli ʕAyšanr, kalá m i=ṣafrayto l ʕaṣriye ʕal u=došak d ap=pərtkat d an=niʕamat kalá yatuto, miġoto hul qḏola b ap=pərtkat d an=niʕamat?
040. Hayo i=nxiraytux, mdagalto d i=duxyo w ono tamo səhḏono laǧanaux. Ha kle heke ʕammux Osman Paša. Lazəm d əzzolux l gabe, d obelux kallawat, ma gmoyəṯ?”
041. I=naqqa d məlle hawxa l u=ḥalawči, omər: “Mo=kore ʕomər baytux, d mə́lluxli hawxa, moḏáʕluxli, be man no, u=abro d man no.
042. Qayəm hano, Ḥasana Aliki, azzele s u=ʕammo, d obele kallawat. I=naqqa d mqadamle laf u=ʕammo, ad=dədwone d Ḥasane Alike ṭayiri, azzehən l u=ʕammo.
043. Hano, Osman Paša, omər: “Aʕʕu! Mḥáyule l u=mede pisano, d əzzele marke, elo sarino m u=reḥayḏe, axə́llalli l ad=dədwonayḏe!”
044. I=naqqa d Osman Paša hawxa məlle, ġalabe Ḥasane Aliki qḥir w ġalabe ʕaǧəz, qayəm, azzele, ġbin.
045. Azzele, ġbin, hano, u=ḥalawči m i=dukanayḏe omər: “Ya Osman Paša”, — omər, — “ḥayf aʕlux!”, — omər, — “Aydarbo towe, hama u=braziyayḏux yo, lazəm obatwayle kmo=qurušat, maṣrafwayle ʕal ruḥe w Teli ʕAyšane ste mdagalto diḏe yo, ono səhḏono. I=nxirayto yo.”
046. I=naqqa d məlle hawxa l u=ḥalawči, Osman Paša omər: “Way lmala bave mi nabe! Aydarbo Teli ʕAyšane, d əmmatla, d əmmatla yawno, əzzino, čoyáknola b al=lappat d ḥa=kačal pis xtawo? Ḥaram aʕli, hul d lo=qoṭannole, ḥaram aʕli, d ṭoreno mene!”
047. Osman Paša azzele l u=bayto, l u=diwanayḏe, qrélele l u=dalolo, aṯi u=dalolo: “Mən yo, ya Osman Paša, mə=kəmmat?” Omər: “Qray b i=walaye d Xarpet, b aš=šuqone d Xarpte, b i=čarčiye: u=ḥa, d marḥəm ʕal u=braziyayḏi, ʕal Ḥasane Aliki, w d šomaʕno, gʕodámnole, gṭobaqno u=bayto aʕle!”
048. Hano, u=dalolo, karəx b i=walaye d Xarpet b ab=bəsyoġone w b ač=čarčiyat w qore, komər: “U=ḥa, d marḥəm ʕal Ḥasana Aliki, u=ḥa d obele fako d laḥmo yaxud paške d maye, yaxud fako d mede, Osman Paša gqošəʕ u=kənezayḏe m i=arʕo.
049. Ḥasana Aliki, hawi ṣafrayto, mədle l u=qadurayḏe, xəd kul=yawmo, d əzzele, korəx. Azzele l bayto: “Háwulli mede d oxanno!” Əmmi: “Xude bide! Mede layt.” Azzele l bayto=ḥreno, əmmi: “Mede layto.” — “Ya rabbi, aydarbo soyamno?”
050. Ḥasane Aliki daʕər l u=bayto, u=yawmawo fayəš kafino hul deri=ṣafro, ġalabe ʕaǧəz, ġalabe kafən mede d u=moro.
051. Qayəm ham disa maqlable qeməste ʕal qarʕe w azzele, nafəq b i=walaye d Xarpet, azzele l bayto: “Ya ʕammo!” — “Mən yo?” — “Hawli fako d laḥmo, d oxánnole laǧan l aloho. Mayəṯno m u=kafno!” Omər: “Ya brazi”, — omər, — “lo=šamiʕat l ʕammux, l Osman Paša, maflatle u=dalolo b i=walaye d Xarpet w kalé qrele l u=dalolo, omər: “U=ḥa, d obele fako d laḥmo, tə=mede d obele l u=kačal, i=ruḥayḏe gmoxénola, gʕodámnola ʕdomo.”
052. Lə=gmaǧrina, aydarbo saymina? De mədlux ṭlamṯo d laḥmo, izolux l qurniṯo d bayto, mani axula, d noše d lo=ḥozelux!”
053. Húlele ṭlamṯo d laḥmo l Ḥasane Aliki, čəkle i=ṭlamṯo b droʕe w azzele. Azzé l qurniṯo d bayto, yatu, ḥrele w mfalele, qṭile aq=qalme d ruḥe w koxəl b u=laḥmo.
054. B at=tawfiqat d aloho, kalé qarʕe qume, aṯyo Teli ʕAyšane, i=nxirayto, w ʕəsri=kačkat=ḥrene, aṯən, šapiʕi barban diḏé.
055. I=naqqa d Teli ʕAyšane ḥzela Ḥasane Aliki, əmmo: “B aloho d b i=šmayo! Gawre xtano layt w hano gmašləḥ ap=poṣṭat, ab=bazərgane, gawro xoṯe layt, hano, d obaʕli, gədšəqlalle!”
056. Əmmo: “Kačal!” Madʕalle qarʕe, omər: “Mən yo?” Əmmo: “Lə=kšəqlatli?” Omər: “Izalax b darbax! Lo=ḥarulax meni. Bas saymat ḥanak diḏax ebi!”
057. Əmmo: “Dlo ḥanak”, — kəmmo, — “ono, d šəqlatli, uʕdo haha gədməblallux l i=odakayḏi, gməhrallux ʕal ruḥi.” Omər: “Izalax! Ono, lo=ḥaruli menax!” Əmmo: “L aloho huwaylelux, hama bas l=aḏiʕat, d əxlat i=dawlayḏux. De kazzino, kale yawmo b nišan ste. Ya aḥwoṯi, haka l u=kačalano lo=mašlaḥle ap=poṣṭat, ab=bazərgane, lo=mašəlḥile… gḥozitu!”
058. Teli ʕAyšane w aʕ=ʕəsri ḥawronayḏa azzehən l u=bayto w Ḥasane Alike axile u=laḥmayḏe, azze l u=bayto.
059. “Ya rabbi”, — omər, — “hawxa lo=kowe, aydarbo gtowe? Gmoyaṯno m u=kafno!” Azzele, səmlele doquqo, ʕanguz, maḥətle qəm ḥase, mlele u=doquqo kule basmore w kəzzele: ayna pire, d kḥoze maḥto u=ṭəšṭ ʕal kaṯpa, d əzza l u=tanuro, gəmḥaləq bəṯra.
060. Mḥaləq bəṯr: “Hawulli laḥmo!” Lo=koballe laḥmo, gmoyəd, gnotəš galloke d layšo, gmahzamla, ggəršile ḥreto b qarʕe. W moyəd hawo ste, gdomər: “Av buna dəddo.”
061. Me d qšəʕʕe l ap=pirat, me d moballe, gmoyəd l u=layšayḏe, gdəzzele, soyamle xarwaye, maḥətle ʕal i=nuro, mbašele w koxele.
062. Axər məqdar payo ste maqḏ̣ele, omər: “Hawxa lo=kowe”, — omər, — “bas yo b u=ntošano!” Kəzzele annaqla l at=tanure, kqəšʕi u=laḥmo, aq=qamuškat, d foyəš b u=tanuro, komoyadde, koxalle.
063. Hanək ste, ap=pirat d ab=bažariye haw ṭʕəlla l ʕaynayye, d oxalle, komaydi i=qamuške, u=laḥmo nafilo, kəmḥalqile l ak=kalbe w lo=koballeyo.
064. “Ya rabbi, gmoyaṯno, hawxa lo=kowe.”, — omər, — “Ṭaw m u=qaṭlo d ak=kalbe layt”. Kəzze l u=tanuro, i=pire kəmḥalqo u=laḥmo nafilo l u=kalbo, gorašle u=ʕanguz l u=kalbo, qoṭəl u=kalbo, gmoyəd u=laḥmawo, koxele. Qšəʕle ak=kalbe d i=walaye ʕumuman, əšme d kalbo lə=ṭrele b i=walaye d Xarpet. Omər: “De bas yo, haṯe ste, ʕaǧəzno men, annaqla gmoyadno l u=tešliḥo d ab=bazərgane w d ap=poṣṭat.
065. Ḥasane Aliki tə=šuġlo lə=ksoyəm. B imomo kowe damixo w b lalyo gnofəq l aǧ=ǧaʕdat, koṯən ap=poṣṭat d i=ḥkume w ab=bazərgane mašlaḥhe. Lo=yawmo w lo=tre w lo=ʕaṣro w lo=ʕəsri, lo=yarḥo, lo=tre mlelele manzal, xtano, xd i=oḏaṯe d be ḥoli, kallawat.
066. Omər: “Hani ste basli ne hul kure kura anǧax taymi. Annaqla gədšoqannoli səsto, sayfo, rumḥo w badle w mofaqno nav d ruḥi w mḥaramno aǧ=ǧaʕdatani ʕal u=ʕamo.
067. Ḥasane Aliki nafəq l i=čarčiye, kḥoyər: kale kito ǧwaniye ʕam ḥa. Kala b u=mazad, kəbʕi mzabnila. Hano ste, Ḥasane Aliki, omər: “B məqqa gdobatla?” Omər: “Hama mlay u=qurʕayḏa kallawat w gdobenoluxyo.” Omər: “Ahlan w sahlan, gmolenux tre=qurʕe.”
068. Mawbele l u=bayto, mlele u=qurʕayḏa kallawat, hule l u=moro d i=ǧwaniye w mamṭele i=ǧwaniye laǧan ruḥe, dəqlela arbaʕ=ʕulab d sʕore w arbaʕ d ḥeṭe, maḥətle quma w nafəq, azze l i=čarčiye.
069. Azzele, kḥoyər: kale kito ḥa=kočar, kətle baġalṯo qume, kale u=ṭaʕnayḏe məšḥo.
070. Kətle bəst, bəst ste, kibe droʕo, ʕam ruḥe.
071. Qləʕle l u=kočar, mḥele u=bəst ʕar raġloṯe d i=baġalṯo, qṭəʕle at=tarte raġloṯayḏa, mgandro i=baġalṯo, nafilo. I=naqqa d nafilo, biz u=məšho ste. U=kočar ġalabe baxi w ġalabe mḥele ʕar ruḥe: “Aydarbo gtowe? Gmayṯi an=naʕimayḏi m u=kafno, biz u=məšhayḏi!”.
072. Hano, Ḥasane Aliki, azzele, omər: “Qay gboxat?” Omər: “Lə=kḥozat, hdəmli bayte d ruḥi b u=bəstano? Mḥeli ʕar raġloṯe d i=baġalṯo, qṭəʕli at=tarte raġloṯayḏa, biz u=məšhayḏi.”
073. Omər: “Halux hawli u=bəst, gdobenolux ḥaq d u=məšḥo ste w ḥaq d i=baġalṯo ste w izolux l u=baytayḏux!”
074. Azzele Ḥasane Aliki, mawbele l u=bayto, hule ḥaq d u=bəst, ḥaq d i=baġalṯo w ḥaq d u=məšḥo. Azze l u=bayto.
075. Ḥasane Aliki mədle u=bəstayḏe, mobele s aḥ=ḥadode, masəmle sayfo mene. Qṭəʕlele čəkənto mene maxtuwo laǧan ǧarabune, d lo=tolən u=sayfayḏe.
076. Mərralle, əmmi: “Flan yawmo haləx, gkoməl u=sayfayḏux.”
077. Takmil d u=yawmawo, d mərralle, azzele Ḥasane Aliki, mawbele u=maxtuwayḏe aʕme w azzele s u=ḥadodo: “Ha səmlux u=sayfayḏi?” Omər: “E, ašər səmli.” Omər: “De mamṭi u=sayfayḏe, ḥozinale!”
078. Mamṭele l u=ḥadodo sayfo ġer. Mədle l Ḥasane Aliki u=maxtuwawo, mḥele ʕal u=sayfawo, nqule u=sayfo. Omər: “Zux, mamṭi u=sayfayḏi, latyo hano.”
079. U=ḥadodo azzele, mamṭelele sayfo ḥreno. Mamṭelele sayfo ḥreno, mədle l Ḥasane Aliki, mḥele u=maxtuwo ʕal u=sayfawo ste, xrəmle u=sayfawo ste.
080. Omər: “Komannolux, gmoṭat u=sayfayḏi, mamṭiye. Lo=moṭatle, b ḥa aloho gmoḥenolux ḥa ʕal qarʕux, qoṭaʕno qarʕux!”
081. Qayəm, azzele l u=ḥadodo w mamṭele u=sayfo d Ḥasane Aliki, mḥele u=maxtuwawo aʕle, nafəl čirren aʕale, lo=səmle mede ebe, aḏəʕ, u=sayfayḏe yo.
082. Qayəm, mədle u=sayfayḏe w zwəllele rumḥo ste w azzele l u=bayto, məblile w šqilele maʕrag ste, maḥatle ʕal ḥaṣe d i=ǧwaniyayḏe, ġalabe maʕrag ṭowo w munasəb.
083. Ḥasane Aliki omər: “De basla”, — omər, — “Ma xna hul ema gṭoreno i=kačliyaṯe ʕal qarʕi?”
084. Ḥasane Aliki qayəm, azzele l u=ḥəmmam, fayəš traḥṣar=yawme, traḥṣar lalye b u=ḥəmmam, hawi həmamiš, qlifo i=kačliyayḏe kule, hawi qarʕe, xd u=baṣlo.
085. Aṯi l u=bayto, šqilele qundraye, šqilele badle w zwəllele qamčir w mawfaqle i=səstayḏe w rawəx ʕal ḥaṣe d i=səsto. Maḥətle əšme d i=səstayḏe Beǧaġa Baye, əšme d u=sayfayḏe maḥətle Rahole Barqe. Rawəx aʕla w mədle Rahole Barqe b iḏe w mədle l i=rumḥo, maflatle qarʕa b ač=čarčiyat d Xarpet.
086. Maflatle qarʕa b ač=čarčiyat d Xarpet w hulela zango w qrele b ač=čarčiyat d Xarpet, omər: “Me adyawma laxalf, u=šaqəṣ, d omalli Ḥasane Kačal, l=omalli Ḥasane Aliki, gqošaʕnole qšoʕo.
087. B at=tawfiqat d aloho Haṣane Aliki azzele qum d u=tarʕo d Teli ʕAyšane, šapəʕ bəṯre d u=bayto d Teli ʕAyšane, haṯe ste, Teli ʕAyšane, mawfaqla qarʕa b u=šəbbak, kḥayro, mə kḥayro? Kale xort, ʕumre arbaḥṣar əšne, hama, komalle l u=yawmo: “Nḥat, d oṯeno l dukṯux!” W kale kmaṭre i=səstayḏe, tə noše raġle d i=səstayḏe ʕal i=arʕo lə=kḥozela.
088. Haṯe, Teli ʕAyšane əmmo: “Hano, man towe”, — əmmo, — “hano layəq diḏi yo, ono w hiye layəq d ḥḏoḏe na w gədšəqlalle!”
089. Qrelale l Ḥasane Aliki, əmmo: “Nafilono b baxto d aloho w diḏux, ya, ya rawixo! Kəbʕono d madəʕrat qarʕe d i=səstayo harke, d ḥəzyono man hat, u=abro d man hat w u=ʕaṣlayḏux m ayko yo!”
090. Ḥasane Aliki šaməʕ ḥəs diḏa, madʕalle qarʕe d Beǧaġa Baye, omər: “Ono, tə=nošo lo=fayəš, d lo=koḏaʕli, d lo=koḏəʕ u=abro d man no. Ono Ḥasane Aliki no, u=abro d Ḥasan Pašano, u=brazi d Osman Pašano, ma ono, nošo kito, d lo=koḏaʕli?”
091. “E”, — əmmo, — “mo=kore ʕomər bayte d aloho! Ono ste Teli ʕAyšano, i=barṯo d Osman Pašano, i=barṯo d ʕammux no, mdagle d ḥḏoḏe na, lazəm šəqlina ḥḏoḏe.”
092. Omər: “Ahla w asahla!” Əmmo: “De izolux adlalyo”, — əmmo, — “ṭlabli me babi!”
093. Omər: “Ono bxa lə=kṭolabnolax me babax. Kazzinole l babax, mawbanno doquqo, gəzzino r reše. Kobe ḥaq d u=mahrayḏax ste me kise maǧidi, ṭr=obe. Lo=kobe, moxeno i=ruḥayḏe b ṭize.
094. Ḥasane Aliki qayəm, azzele ste Osman Paša, maṣəlle i=səstayḏe b i=dərto d Osman Paša w ʕali, kale u=doquqayḏe b iḏe, ʕabər l u=diwan: “Salamu ʕalayk!” — “ʕAlaykum əssalam!”
095. U=ʕammo qayəm me qume: “Ya brazi, halux larke!” Omər: “Lo!”, — omər, — “i=naqqa d kətwayno kačal”, — omər, — “latwayno u=braziyayḏux, bas uʕdo annaqla hawino u=braziyayḏux.”
096. Omər: “Aṯino, kobatli maǧidi ḥaq d u=mahr d Teli ʕAyšane, haw! Lo=kobat, l ḥa aloho ḥa doquqo gmoḥeno ʕal qarʕux, gqoṭannolux.”
097. Məlle: “Ahla w sahla, ġalabe ʕal ʕayni, aṯat me tamo hul larke! Ha mədlux tre=maǧidiye ḥaq d u=mahr d Teli ʕAyšane, izolux w mhara ʕar ruḥux!” Hulele ḥaq d u=mahr d Teli ʕAyšane w azzele, mhəlle Teli ʕAyšane ʕar ruḥe.
098. Fayəš u=lalyawo səmmanne kef w ḥaneke (axər ḥaḏḏuṯe yo, xəd šamiʕinala, gmaḥkinala). Əmmi, naqla l Teli ʕAyšane madʕalla poṯa me Ḥasane Aliki. Məlle: “Ha, Teli ʕAyšane, aloho samla xer! Ma ḥzelax gawre ṭaw meni, ǧwamertər meni, noše zangintər meni? Ono zlam ferəs no, pelawan no w noše lə=gmaqbanno zoyəd me ruḥi.
099. Əmmo: “Xayr”, — əmmo, — “tə=nošo lə=ḥzeli ṭaw menux, ǧwamertər menux bas, kito ḥa, hawo ste balki latyo ǧwamertər menux, elo hawo ste gawro yo xoṯux. Kəmmile Genǧ Xalil Aġa, Maqula Ḥarrani Šame b Merga Darzi Daġe. Hawo ste gawro yo, bas gawre ṭaw menux lə=ḥzeli. Hawo, kšəpʕi aṭ=ṭayre fayore ʕal u=margayḏe, koqoyəṣ ač=čangaṯṯe, kodoralle.”
100. Omər: “Ḥaram aʕli i=nvinayḏax, hul d əzzino, mǧarabno Genǧ Xalil Aġa Maqula Ḥarrani Šame b riše d i=rumḥo, i=nvinayḏax ḥaram aʕli, d oṯeno.
101. Qayəm Ḥasane Aliki, rawəx ʕal Beǧaġa Baye w hulela zango. Merga Darzi Daġe qunaġ d tloṯo lalye wa me Xarpet.
102. Hiye, hul u malla d omər “Allah wagbar” maṭi l Merga Darzi Daġe. Maṭi l Merga Darzi Daġe, kḥoyər: kale kito kone ʕal arbaḥṣar stuwan, kala bu margo, kala dəqto.
103. Omər: “Kit w layt”, — omər, — “hayhoke”, — omər, — “i=kone d Genǧ Xalila Aġa yo, de kazzinole d ḥozina.”
104. Azzele, kḥoyər: kale ḥa damixo, ḥa xort rafiʕo, yarixo, žhenu mkaḥalle la šwerəfayḏe, kale damixo, kito šawʕo dwešək taḥte. W kit apriye raqəqto kala ʕal poṯe w kale bi šanṯo.
105. “Ya rabbi”, — omər, — “əzzino qoṭanno u zlamano w hiye damixo bi bebaxtiye”, — omər, — “latyo ǧwameriye, u ʕamo ġalabe, gəmlakahli w ġalabe gsoyəm ḥanak diḏe ebe. Ašər gmaḥəsno u zlamano w mqatlina ono w hiye, d ḥozina, ya gqoṭeli, ya gqoṭannole.”
106. Hano, Ḥasana Aliki, barəm ḥeḏ̣ər di kone w ʕal aš šalite di kone w gmihozo i kone me raġloṯe di səsto, Genǧ Xalil Aġa maḥəsle.
107. Genǧ Xalil Aġa maḥəsle, omər: “Ya flan kas, man, d kəthat”, — omər, — “izolux b u darbayḏux! Ḥaram aʕli d mtaneno aʕmux! Balki l emux w l babux huwalle fako d laḥmo l hənna faqire. Kətwayno ṭawiʕo, w d aṯat, lo maḥəsli. De zolux špaʕ b darbux, lə gəmtaneno aʕmux.”
108. Omər: “Qum!”, — omər, — “ono Ḥasane Aliki mi walaye d Xarpet, aṯino hul larke lu šarrayḏux, d mqatlina, d mǧarbina ḥḏoḏe!”
109. I naqqa d məllele hawxa, hano, Genǧ Xalil Aġa qayəm, qayəm, azzele li ṭawle w mawfaqle u səsyaḏe, əšme du səsyayḏe Dəmbəl Qaren yo, ḥəṣle ṭang w barṭangat du səsyayḏe w qaləb l ḥaṣe du səsyo.
110. Naḥiti l ḥḏoḏe lu maydan. Mḥarabbe ʕam ḥḏoḏe me ṣafrayto hul ʕaṣriye, ḥa lo səmle, čəq ʕal u ḥreno.
111. Hawi ʕaṣriye, hano, Genǧ Xalil Aġa, hawi paya, omər: “Aydarbo towe Ḥasane Aliki, u=hnayḏi yo w ḏ̣ayfayḏi yo, lazəm mfaḏ̣annole l gabi.”
112. Omər: “De annaqla, ya Ḥasane Aliki, halux, nḥat! D əzzano maḥəšmina hul ṣafro!:
113. Naḥət Ḥasane Aliki, hawi paya, azzehən a tre taḥt i kone, dəqqanne qaḥwa, štalle i=qaḥwaṯṯe, maḥšamme, ḥa yatu bi xaṣrayo di kone, ḥa payo. W a tre kḥayri b ḥḏoḏe, ban nawirat mparaṭṭe ak kazabat d ḥḏoḏe. U ḥa lə gməǧġəl ʕam u ḥa hul ṣafrayto.
114. Ṣafrayto štannanne qaḥwa w maqraṭṭe, qayimi, rawixi ʕal ḥaṣe das səsyaṯṯe w mqatalle. Me ṣafrayto hul ʕaṣriye ḥa lə səmle čəq ʕal u ḥreno.
115. Ham disa Genǧ Xalil Aġa hawi paya, naḥiti a tre, azzehən taḥt i kone, štalle qaḥwa w maḥšamme. Ḥa azze li taliye di kona, ḥa li xaṣrayo di kone, ḥa layo. A tre kḥayri l ḥḏoḏe ban nawirat, mparaṭṭe, u ḥa lə gməǧġəl ʕam u ḥa. Takmil da tloṯo yawme ḥa lo səmle čəq ʕal u ḥreno.
116. Hano, Ḥasane Aliki, qrelele l Genǧ Xalil Aġa, omər: “Malava, hala kətlan ḥaq ʕal i ruḥayḏan, ma mə ḥaq kətlan ʕal aḥ ḥayewənani, qṭililan, yawma hani tloṯo yawme, tloṯo lalye aḥna ksaymina šar ʕam ḥḏoḏe, de halux nəḥtina l ḥḏoḏe baʕ ʕafrat, maydina l ḥḏoḏe baʕ ʕafrat, d ḥozina, ayna gdore u ḥreno.
117. Hano, Genǧ Xalil Aġa, hurək we w Ḥasane Aliki ġalabe xašuno we, xd u baṭlo we.
118. Genǧ Xalil Aġa omər: “Aydarbo?”, — omər, — “Ḥasane Aliki kḥoze ruḥe xašuno, ono koḥozeli rafiʕo, kətyo komər: “Gdoreno Genǧ Xalil Aġa.” “Ide halux, nḥat maydina l ḥḏoḏe, mǧarbina ḥḏoḏe!”
119. A tre me ʕal ḥaṣe das səsye nqərre ruḥayye ban nawqat d ḥḏoḏe, zbəṭṭe ḥḏoḏe, mawballe w mamṭalle ḥḏoḏe. Ḥasane Aliki drele Genǧ Xalil Aġa.
120. Drele Genǧ Xalil Aġa, rawəx aʕle, mədle lu sayfo, čəkle b feme d Genǧ Xalil Aġa, d qoṭəʕ qarʕe.
121. Hano, Ḥasane Aliki, perrut we. I=naqqa d qayəm, maʕle d qoṭəʕ qarʕe, l Genǧ Xalil Aġa ḥzele as sefoqe d Ḥasane Aliki. Genǧ Xalil Aġa gaxək.
122. Gaxək, hano, Ḥasane Aliki omər: “Lawo”, — omər, — “kalux qum du qaṭlo, qay kogəxkat ʕal mən?” Omər: “Hat qṭali”, — omər, — “hat, mə ḥarulux?” Omər: “Mkaniye layt”, — omər, — “d l əmmat, hawxa gṭorenolux bi ʕaḏabiyaṯe, lə gqoṭannolux.”
123. Omər: “Malava”, — omər, — “aṯi u xabro d emi w d babi l boli”, — omər, — “daʔiman əmmiwayli: “Ta helike raš lsar sare xwa nadit”. Uʕdo ḥzeli as=sefoqayḏux ʕəl me qarʕi, aṯi xabro d emi w d babi l boli, aṯili gaxko.” Omər: “De qum, ṭrowat xaṭər du xabro d emux w d babux!”
124. Qayəm Genǧ Xalil Aġa, mədde l iḏe d ḥḏoḏe, ele w l Ḥasane Aliki hawən dastbira w hawən aḥunone. W ġalabe grəḥmi ḥḏoḏe, b lalyo daʔiman gab ḥḏoḏe gdəmxi w iḏayye ʕal qḏole d ḥḏoḏe yo.”
125. Ḥasane Aliki mərwaylela l Teli ʕAyšane, omər: “Qawəl diḏi w diḏax tloṯo yawme, tloṯo lalye ne. D l oṯeno, šqalax ḥa!”
126. Kamile l Ḥasane Aliki tloṯo yarḥe se Genǧ Xalil Aġa, ṭaʕila b ḥḏo naqla.
127. U ḥa yawmo, nafəq Ḥasane Aliki, daməx ʕal u bərzayno, mətfakalle. Aṯi i mamlakatayḏe l bole w aṯio Teli ʕAyšane l bole, mḥalaqqe lad damʕe b ʕayne. Omər: “Kətyo l Teli ʕAyšane, šqilala ḥa.”
128. Hano, Genǧ Xalil Aġa, kḥoyər bu aḥuno, kale gboxe, omər: “Malava”, — omər, — “hano, l nošo mede”, — omər, — “ṭralle lebe d aḥuni. B ḥa aloho kazzino, moyadno u sayfo w folatno bayn di kəflayḏi, qoṭaʕno qarʕe dan naʕimayḏi, d emi w d babi w dan nišayḏi, kulle qoṭaʕno qarʕayye. Hano, lebe d aḥuni ṭralle.”
129. Genǧ Xalil Aġa mədle lu sayfo, d əzzele, d folət bayn di kəflayḏe, d qoṭela.
130. Ḥasane Aliki ḥzele, azzele, omər: “Ya aḥuno, l noše lo ṭrele lebi, kətwayli nxirayto, aṯyo l boli, naḥiti ad damʕayḏi, yaqəḏ lebi ʕar ruḥi.”
131. Omər: “De aḥuno, d əbʕat, gəzzano a tretayna li walaye d Xarpet se nxiraytux w, d əbʕat, hat bəlḥuḏe.” Omər: “Lo, aḥuno, ono gdəzzino, hat fəš harke!”
132. Ḥasane Aliki rawəx ʕal i səstayḏe, mədle lu sayfayḏe w ḥa, yalla, i walaye d Xarpet ayko yo?
133. Mḥele ʕal u darb, hawi mḥaškašla, ʕatəm, maṭi li walaye d Xarpet, kḥoyər: kale u=bazərgan d Ḥaǧi Badran Aġa, kale maḥto bəṯre du badan. Kale maḥto bəṯro du badan w hano ste, Ḥasane Aliki, mə ksoyəm? Hawi paya w mədle ture d ḥabuše w xurčke d lirat me d Ḥaǧi Badran Aġa w azzele l feme du tarʕo d Teli ʕAyšane.
134. Omər: “Malava”, — omər, — “d ʕobanno hawxa ʕal reše d Teli ʕAyšane w howela ənzəbaṭ me di ḥkime barban diḏa w moyəd i damančaye, maḥətla aʕli, yaʕni mə ksoyamno ebe?”
135. Omər: “De hedi gqorenola, ḥozina, šqilala ḥa, lo šqilala ḥa?”
136. Əmmi, qrelela, məlle: “Teli ʕAyšane! Teli ʕAyšane! Haləx, ftaḥli u tarʕo, ono, Ḥasane Aliki, aṯino!”
137. Əmmi, i naqla d məlle hawxa, Teli ʕAyšane maḥəsla, əmmo: “Haya kalbo, abre du kalbo, d kit menux! Izolux, məqšəṭ me qum du tarʕo! Elo d qaymono, gməqḏono babe d babux! Koṯe kul=yawmo, koṯe alfo kalbe xoṯux qum du tarʕo, komadəʕranne. Gədsaymallux greʕe dag garmanək d Ḥasane Aliki b Merga Darzi Daġe, izolux xayifo, dʕar!”
138. Omər: “Kali komannolax”, — omər, — “ono Ḥasane Aliki, qum!” Maquyole ġalabe, axər fhəmla, d kətyo Ḥasane Aliki.
139. Hano ste, qayimo Teli ʕAyšane, aṯyo, əmmo: “Məd li šəfqayḏux me ʕəl qarʕux!”
140. Mədle li šəfqa, mḥalaqla iḏa l slaḥte, qalibo hul li qamčkayḏe. Aḏiʕo, Ḥasane Aliki yo, ftəḥlale u tarʕo, kale Ḥasane Aliki. ʕAbər, səmmanne əšmo d kef w ḥanake.
141. Teli ʕAyšane mabramla poṯa me Ḥasane Aliki. W ha omər: “Aloho samla xer! Qay hawxa mabramlax poṯax?”
142. Əmmo: “Ba hani yawma”, — əmmo, — “tloṯo yarḥe d azzolux”, — əmmo, — “lo mamṭeluxli čike d xəlʕa aʕmux!”
143. Omər: “Ma ema məllaxli “b xer aṯat”, ḥatta d obenolux xalayəʕ?” — “Hama b xer aṯat!”
144. Qayəm, azzele Ḥasane Aliki, mədle i xurčke dal lirat, i ture daḥ ḥabuše, omər: “Hani ste i xəlʕayḏax ne, elo tlayən, maḥetən b gawe du ṣabaṭ, u mal d Ḥaǧi Badran Aġa yo, u mal di ḥkume yo, d ḥozanne gabayna, gməqḏilan tuqiḏo.”
145. Maḥtila l Teli ʕAyšane bu ṣabaṭ aḥ ḥabuše w al lirat w Ḥasane Aliki qayəm, rawəx ʕal i səstayḏe w daʕər l Merga Darzi Daġe.
146. Hano ste, hawi ṣafrayto, qayəm Ḥaǧi Badran Aġa w ḥamməšmo greʕe aʕme, d maṭəʕni u bazərgan, kḥoyər: kazzele ture d ḥabuše w xurčke d lirat me diḏe.
147. Haǧi Badran Aġa daʕər, azzele se Osman Paša, omər: “Ya Osman Paša!” Omər: “Mən yo?” Omər: “De kognuwwe xurčke d lirat, ture d ḥabuše me diḏi. Koməfqatte, mawfeqən, lə gməfqatte, b ḥa aloho qaṭlo xalaṣ gqoṭannolux!”
148. Mədle Osman Paša, mʕalaqle, qarʕe taḥto yo w raġloṯe ʕeloyo. Kfəlti aʕle baq qamčire w gnofəl hawar, hawar ʕal Osman Paša w lo koḏəʕ, man ne ag ganowe, d gnuwwe u bazərgan d Ḥaǧi Badran Aġa.
149. Hano ste, kətwa ḥa, omər: “Malava”, — omər, — “bu lalyo ḥreno, eli ḥzeli, lo koḏaʕno, lo ḥulmo we w lo latwe ḥulmo: ḥzeli Ḥasane Aliki aṯi larke.”
150. Hano ste, Osman Paša, mšayaʕle bəṯre dat tarte abnoṯayḏe ar rabe, omər: “Halexu laf eli, ḥzayu, be lə ksaymitu čara me Ḥaǧi Badran Aġa, be lo məfqitu u malayḏe!”
151. Aṯən at tarte abnoṯe d Osman Paša ar rabe, ḥḏo i aṯto du abro du mufti wa, ḥḏo du qazi wa, əmmi: “De kazzano se Teli ʕAyšane, balki hani aḏ̣ ḏ̣arbe d Ḥasane Aliki.”
152. Azzehən at tarte aḥwoṯe d Teli ʕAyšane l gaba, ʕabiri l gaba, maḥətla ǧulo taḥtayye, yatiwi: “Ha, ya aḥwoṯi, aloho samla xer! Mə šuġlo?”
153. Əmmi: “Ašər aṯina, baliqina aʕlax, me zawno lə ḥzelan hat, səmlan i beriyayḏux.”
154. Ǧġili marke larke, i ḥoṯo rabṯo əmmo: “Ḥaru bayto!”, — əmmo, — “Hani tloṯo yarḥe, d azzele Ḥasane Aliki l Merga Darzi Daġe, lu šar d Genǧ Xalil Aġa w məllelax, omər: “Qawəl diḏi w diḏax tloṯo yawme, tloṯo lalye yo.” W yawma hani tloṯo yarḥe, d azzele, w qṭəlle, qay lə kšəqlatlax ḥa? Aḥna, kul lalyo mani, d koṯən ag gawrayḏan l gabayna, koballan lira, hat ste šqalax ḥa!”
155. Əmmo: “Ono bxa”, — əmmo, — “lə kšəqlalli ḥa bəṯr me Ḥasane Aliki”, — əmmo, — “hatu, ag gawraṯxu kul lalyo koṯən l gabayxu, lira kobanxu”, — əmmo, — “ono, bramšəl aṯi, huleli ture d ḥabuše w xurčke d lirat.” Mədla tre ḥabuše, nqəlla kul ḥḏo manne ḥa b qarʕa. Əmmo: “Kalxu kḥozitənne!”.
156. Əmmi: “Ya ḥoṯayna, aḥna ste ʕal haṯe kərxiwayna, aḥna ste əbʕiwayna, i masalaṯe d əmmatlanyo.
157. Mədde aḥ ḥabušaṯṯe, azzehən li dayra d Osman Paša, mḥalaqqe a tre ḥabuše qum Ḥaǧi Badran Aġa, əmmi: “Ya Ḥaǧi Badran Aġa, hano u malayḏux yo, latyo u malayḏux?”
158. Omər: “Ašər u malayḏi yo, se man yo?” Əmmi: “Se Ḥasane Aliki.” — “E, Ḥasane Aliki bu bayto yo?” Əmmi: “Ašər latyo bu bayto, bas kətle nxirayto.” — “E.”
159. Hano, Ḥaǧi Badran Aġa, qayəm, azzele lu bayto d Ḥasane Aliki, kḥoyər: kale kito ḥḏo, kala ʕal u došak dap pərkat dan niʕamat yatuto, kəmmole lu yawmo: “Nḥat, gdəṯyono l dukṯux!”
160. I naqla d ḥəzyole, nafəl, kayu lebe. Kayu lebe, saʕaye fayəš lebe kayiwo, qayəm, mədle l droʕa w səmlela mḥafe, čikole bi mḥafe w ha yalla, mḥele w annaqla d əzze li walaye d Ṣṭambəl.
161. Hano ste, Ḥaǧi Badran Aġa w aḥ ḥamməšmo greʕe, d kətne aʕme, mafəltile bayn di walaye d Xarpet w kərxi ʕal Ḥasane Aliki, d ḥozalle, zəbṭile.
162. Lu ʕamo di walaye d Xarpet ṣxərre at tarʕe qumayye, aš=šəbbake mčanqlənne, mayiṯi mi zuḥṯo d Ḥaǧi Badran Aġa.
163. Hano ste, kito ḥa kačal, Ḥasane Kačal, u warqadaš d Ḥasane Aliki, d fayəšwa lebayye me ḥḏoḏe ʕal i ḥalawe, səmlele ṭalike w čəkle ruḥe bi ṭalike w maḥətle puš waxam ʕafro ʕal feme di ṭalike w ṭməlle ruḥe maz zuḥṯe. “Kətyo”, — komər, — “aʕli kkərxi.”
164. Hano ste, Teli ʕAyšane kqəryo bab bəsyoġone di walaye d Xarpet, əmmo: “Ya bažariye! Aydarbo Ḥaǧi Badran Aġa mawbəl i naməsaṯxu w ḥa maxxu lə mtane, nošo lo gəmtane?”
165. I naqla d kšəmʕi ḥəs d Teli ʕAyšane, gṣəxri zəd at tarʕe qumayye.
166. Hano ste, Teli ʕAyšane azza w azza, kalyo ʕal qarʕe d Ḥasane Kačal. Hiye lə kḥəzyole, bas hiye kḥozela.
167. W koqəryəlle, kəmmo: “Aydarbo Ḥaǧi Badran Aġa mawbəl i naməsaṯxu w ḥa maxxu lə mtane?”
168. Ḥasane Kačal mi ṭalike komər: “Həš kače! Komər, šqilax i ruḥayḏi, ḥaru bayto! Komər, Ḥaǧi Badran Aġa w ḥamməšmo greʕe aʕme kanne kokərxi aʕli. D ḥozalli, gqəṭlile!”
169. Kḥayro hawxa, kale Ḥasane Kačal, əmmo: “Qum! Lo aʕlux kərxi, ʕal Ḥasane Aliki!” — “Mu lebo?” Əmmo: “Mu lebo.” Omər: “Way, mo kore ʕomər bayte d aloho!”
170. Qayəm Ḥasane Kačal: “Ha mə kəbʕatlax?” Əmmo: “D məblatle w qaṣəd l Ḥasane Aliki b Merga Darzi Daġe, se Genǧ Xalil Aġa, gdoballux ʕulbe d lirat, gsaymallux u abro da ǧwamer. An birinǧi di walaye d Xarpet gsaymono hat.”
171. Omər: “Ooo”, — omər, — “ono, kale u mal di walaye d Xarpet, u dahwo d Xarpet, ab bote d Xarpet kulle laǧani, ono mə gsamno bi ʕulbe dal lirat? D obatli našqe, gdəzzino w, d lo, lo kəzzino.
172. “E, ḥaru bayto, mə gsaymat bi našqe?” — “E”, — omər, — “soyamno, lo soyamno”, — omər, — “kobatli, hawli, lo kobatli, lo kəzzi.”
173. Əmmo: “De zolux, mawbəl u=qaṣəd l Ḥasane Aliki, gdoballux našqe, soz gdoballux.”
174. Omər: “D əzzino, mə gdomannole l Ḥasane Aliki?” Əmmo: “Amalle, amar: “Adlalyo”, — amar, — “Haǧi Badran Aġa aṯi, mamṭele u bazərganayḏe, maḥətle bəṯre du badan di walaye, u lalyo, ʕal fəlge d lalyo aṯi, mḥele ʕal i darga, ʕabər li walaye, hano ste səmle Teli ʕAyšane giraw di tire daḥ ḥabuše di xurčke dal lirat məblole laǧan ruḥe.
175. Adlalyo aḏ̣ ḏ̣ayfe d be ḥolux Quǧur Bage bi walaye d ʕƏntab. Ṣafro fəlge d yawmo ǧiwan diḏux w d Teli ʕAyšane Merga ʕakaye yo. D lo moṭatla l Merga ʕAkakye, azza, maxəlṣole, haw mḥalqat bəṯra.” Omər: “Ṭrowe!”
176. Hano ste, Ḥasane Kačal, maqlable qeməste ʕal qarʕe w ha yalla mḥele bu nav čol. W hawən ad dədwone šəlḥ bəṯr, maqəmme u farmanayḏe, azzele, maṭi l Merga Darzi Daġe, kḥoyər: kale Ḥasane Aliki w Genǧ Xalil Aġa a tre damixe, barban d ḥḏoḏe.
177. “Ya rabbi”, — omər, — “d əzzino, maḥəsno Ḥasane Aloki, gqoṭeli. Aydarbo soyamno?”
178. Naḥət lu čam dam maye, səmlele barčit, mnakazle reše w aṯi, mḥeleleyo l Ḥasane Aliki w mahzamle.
179. I naqla d mahzamle, hano, Ḥasane Aliki, maḥəsle, frəxle ʕayne, kḥoyər: kale ḥa gmahzəm, omər: “Howe u maloxo babux, təxliṣo lo kmaxəlṣat mal lappatayḏi.”
180. Qayəm Ḥasane Aliki, rawəx ʕal ḥaṣe d Beǧaġa Baye w mḥalaqle bəṯre.
181. Mḥalaqle bəṯre, maṭile, hano, Ḥasane Kačal, ġalabe zayəʕ. Ḥasane Aliki kḥoyər: kale Ḥasane Kačal. Omər: “Ha ya Ḥasane Kačal! Mə šuġlo aṯat? Xer yo?” Omər: “Xer yo, towat saġ!” Omər: “L mən aṯat?” Omər: “Ašər”, — omər, — “aṯiwayne, ʕaǧəzwayno ġalabe, səmwayli i beriyayḏux”, — omər, — “aṯino d ḥozenolux w doʕanno.”
182. “Hawxa?” Omər. “E”. omər. “Teli ʕAyšane sab d mede lo mamṭela?” Omər: “Bele, alo l Teli ʕAyšane məlla: “Mšayəl me darbi b kef d Ḥasane Aliki w lo tə mede ḥreno.”
183. “Lo kowe, lo mamṭela sab d bazərgan d Ḥaǧi Badran Aġa?” — “Ha”, — omər, — “ṭaʕiwayno”, — omər, — “məllali: “Aṯi Ḥaǧi Badran Aġa, maḥətle bəṯre du badan w səmle Teli ʕAyšane giraw di xurčke dal lirat di ture daḥ ḥabuše, mədle l droʕa, maḥtole bi mḥafe w məblole laǧan ruḥe. Adlalyo aḏ̣ ḏ̣ayfe d be ḥolux Quǧur Bage ne bi walaye d ʕƏntab. Ṣafro fəlge d yawmo ǧiwan diḏux w diḏa Merga ʕAkaye yo. D lo moṭatla, haw izux bəṯra!”
184. Hano ste, Ḥasane Aliki, məllele l Ḥasane Kačal, omər: “De səm dukṯe daq qasfat di səstayḏi.” Ḥasane Aliki hulela zango, l Beǧaġa Baye azzele.
185. Ḥasane Kačal ste səmle dukṯe daq qasfat di səsto, azzele lu bayto, omər: “Aloho soyəm, qəšʕitu ḥḏoḏe ḥa me ḥḏoḏe, lo mafəltitu! Ono hay more di našqayḏi no, kazzino.”
186. Ḥasane Kačal daʕər w Ḥasane Aliki azzele l Merga ʕAkaye, dəqle i sakṯo di səstayḏe w grəšle u kurkayḏe ʕal qarʕe w daməx.
187. Daməx, haṯe ste, Teli ʕAyšane, w Ḥaǧi Badran Aġa azzehən u lalyawo, hawən aḏ̣ ḏ̣ayfe d Quǧur Bage bi walaye d ʕƏntab.
188. Azzele Ḥaǧi Badran Aġa w a greʕe, azzehən se Quǧur Bage, nḥəllalle sawal ġalabe w səmlalle ʕazime, axəlle.
189. Hano, Quǧur Bage, məllele l Ḥaǧi Badran Aġa, omər: “Ya aḥuno, hayo ke mən yo bi mḥafayo, hayo mə kačke yo?” Omər: “Ašər”, — omər, — “ya aḥuno”, — omər, — “i nxirayto d Ḥasane Aliki du xwarəzayḏux yo. Gnuwayle ture d ḥabuše w xurčke d lirat me diḏi w məṭyoli badal dəṯṯe.”
190. Omər: “Ya aḥuno”, — omər, — “ṭray mi nxirayto du xwarəzayḏi, gdobenux tarte xurčkat d lirat w tarte tuwar d ḥabuše!”
191. Omər: “Obatli u mal d ʕƏntab kule”, — omər, — “lə kṭoreno, i kačkaṯe haw kobenola.”
192. Marke larke huwwe barsəb d ḥḏoḏe, huwwe ǧuwab d ḥḏoḏe. Quǧur Bage omər: “Adlalyo”, — omər, — “kalux ʕal u ǧulayḏi yatiwo, lə mtaneno, elo ṣafro me d maṭʕallux, gnəḥtina l ḥḏoḏe lu maydan w mḥarbina. Ya gšoqanno Teli ʕAyšane menux w ya gqəṭlatli ono ste.”
193. Ḥaǧi Badran Aġa omər: “Me banux bemənnat hat, u mede, d oṯe menux, səm!”
194. Hawi ṣafrayto, maqraṭle l Ḥaǧi Badran Aġa w li ʕaskarayḏe w naḥiti l ḥḏoḏe lu maydan, Quǧur Bage w a tre aḥunone naḥiti l Ḥaǧi Badran w li ʕaskarayḏe, mḥarabbe ʕam ḥḏoḏe. Mḥarabbe me ṣafrayto hul qum fəlge d yawmo hənnək gəmḥarbi ʕam ḥḏoḏe, qṭəlle kibe arbʕi, ḥamši greʕe me d Ḥaǧi Badran Aġa, as səstoṯe da tloṯo baṭili taḥtayye.”
195. Hano ste, Ḥaǧi Badran, məlle la greʕe, omər: “Lo qəṭlitənne! Axili ġalabe u laḥmaṯṯe w ġalabe ḏ̣ayəfno aʕlayye, elo mamṭewuli šalite, maṣənnanne taḥte gawe das səstoṯe, gsoyamne nafi mi dukṯaṯṯe, hul d kətne saġ, lo ṭoreno d nəflo ʕaynayye ʕal ak kəflataṯṯe.”
196. Mamṭalle šalite laǧan Ḥaǧi Badran Aġa, maṣəlle Quǧur Bage w a tre aḥunone, maṣrile taḥte gawe das səstoṯe, qliʕile bayn du bazərgan.”
197. Mhalaxxe, azzən w azzən, axər maṭən, mqadamme ʕal Merga ʕAkaye.
198. Mqadamme ʕal Merga ʕAkaye, haṯe, Teli ʕAyšane, maḥətla u durben qum ʕayna, ḥəlla b Merga ʕAkaye, kḥayro: kale Ḥasane Aliki, kale, u sakah di səsto diqo, kale damixo, bu ṭelolo di səsto. Əmmo: “Ya rabbi! Gmašpʕili ʕal Ḥasane Aliki w lə gmaḥəs w gqəṭli hiye ste w gmaxəlṣili, aydarbo gtowe?”
199. Teli ʕAyšane qrelale l Ḥaǧi Badran Aġa: “Ḥaǧi Badran Aġa!” Omər: “Hay libe, hawo man yo hawo?” Əmmi: “Teli ʕAyšane yo.”
200. Əmmo: “D əmmat, yatəmto no w d əmmat, barṯe d baqoro no, aydarbo ono Teli ʕAyšane huyono i barṯo d Osman Paša, hama šaləġiye lo saymatli, lo moḥat šmənto d damančayat, lo moḥən ar rawixe, saymi šmənto d ǧdide w moḥən ar rumḥe taḥt ḥḏoḏe, dorən ḥḏoḏe me ʕal ḥaṣe das səsye, aydarbo ono, Teli ʕAyšane, huyono w lo saymitəlli šaləġiye?”
201. Omər: “Kuro! Daṣstur dəṯxu yo, mawfequ ad damančayaṯxu w maḥetu ʕəl me ḥḏoḏe damančayat, sumula šaləġiye l Teli ʕAyšane, mḥayu ar rumḥe taḥt hḏoḏe, drayu ḥḏoḏe me ʕal ḥaṣe das səsye w sumu mḥaraba! Hama bas, noše maxxu d lo qoṭəl noše!”
202. Grəšše ad damančataṯṯe, maḥətte ʕəl me ḥḏoḏe taq w hay taq w gmoḥən ar rumḥe taḥt ḥḏoḏe, gdorən ḥḏoḏe me ʕal as səsye.
203. Hano ste, məqqa d səmla li səsto d Ḥasane Aliki pekole, lo maḥəsle l Ḥasane Aliki, əmmi, mədla li qamčkayḏa, maʕlela.
204. Əmmi, i naqla d nkətla i qamčkayḏa, maʕlela, əmmi, Ḥasane Aliki ġalabe qḥir, mədle lu sayfo d moḥelayo l Beǧaġa Baye, əmmi, ḥəlle, kḥoyər: kale koṯe taqataq dad damančayat, ar rawixe gəzbəṭṭe aʕle. 
205. Əmmi, nšəqle bayn ʕayne di səstayḏe, əmmi, qazəf l ḥaṣe di səsto, mədle lu sayfo w li rumḥayḏe w kali b fəlge du darbo.”
206. Kali b fəlge du darbo, əmmi, Teli ʕAyšane kḥayro: qayəm Ḥasane Aliki, maḥəsle.
207. Əmmi, qrelale l Ḥaǧi Badran Aġa, əmmo: “Bas saymi šaləġiye, u darbayḏan raḥuqo yo, anǧax moṭina li walaye d Ṣṭambəl.”
208. Əmmi, Ḥaǧi Badran Aġa maməlle ʕal i ʕaskarayḏe, məlle: “Bas yo, bas yo saymitu šaləġiye, mamnun, annaqla gəzzano lu bayto, anǧax moṭina.
209. Əmmi, mhalaxxe bu darbo, Ḥaǧi Badran Aġa kḥoyər: kale kito rawixo b qamuṯayye b Merga ʕAkaye.
210. Əmmi, məlle: “Izoxu, hawo ke məṭərbi mede yo, hawule u baxšiš du darbo, ṭro mayəl me qamuṯayna, balko əzzano!”
211. Əmmi, mšadalle u greʕo, əmmi, məlle: “Ya flan kas! L aloho hule l emux, mayko əḏʕatwa, l Ḥaǧi Badran Aġa mamṭelele ḥḏo, Teli ʕAyšane, nxirayto d Ḥasane Aliki w aṯat l qamuṯe? De ṭlab, l aloho hulelux!”
212. Məlle: “Ašər tə mede lo kobaʕno, bas i mḥafayo kobaʕno, d obitulliyo, gmayanno me qumayxu, d lo obitulli i mḥafe, ašər lə gmayanno.”
213. I naqald d Ḥasane Aliki hawxa məlle, u greʕo ġalabe qḥir, omər: “Lu ʕaǧobo rabo aydarbo Teli ʕAyšane huyo bi mḥafe, komər: “Hawulliyo!” Qay Ḥaǧi Badran Aġa, u greʕayḏux d babux yo, d mamṭyole mi walaye d Xarpet hul larke, kəmmat “hawulliyo”? Ṭlablux mede ḥreno!”
214. Omər: “I mḥafe w fəlge du bazərgan, kobitule, hawule, lo kobitule, sumu kar dəṯxu!”
215. Ġalabe u greʕo qḥir me Ḥasane Aliki, omər: “Uʕdo”, — omər, — “towewayli amro me Ḥaǧi Badran Aġa”, — omər, — “ḥa sayfo gmoḥewaynux, gqoṭaʕwayno qarʕux.”
216. I naqla d lu greʕo hawxa məlle, Ḥasane Aliki azzele, ġalabe qḥir Ḥasane Aliki, samiqi ʕayne, qayəm u wariḏo d bayn ʕayne, azze laf u greʕo d qoṭele.
217. Ḥəlle lu greʕo, zayəʕ mene, omər: “Aʕʕaw, ḥayra”, — omər, — “ma xna lo kəxlatli”, — omər, — “kazzino d omanno l Ḥaǧi Badran Aġa: “Hawxa məlle”. Kobəʕ, ṭr obelux, kobəʕ, ṭro l obelux.”
218. Azzele u greʕo se Ḥaǧi Badran Aġa, omər: “Ha, ya abri?” — omər, — “Mə məlle lu zlamawo?” Omər: “Ašər”, — omər, — “ya Ḥaǧi Badran Aġa, koṭoləb i mḥafe w fəlge du bazərgan. Kobatlene, hawlene. Lo kobatlene, səm kar diḏux l mḥaraba! Ono b xaṭər diḏux! Kazzino annaqla, latlile məǧal lu zlamawo, kem kas menan lə gmaflət.” — “Hay, tolux, lə əzzolux flan behvan!”
219. Omər: “Čara layt!” — omər, — “ono kazzino, laybi čoyakno ruḥi bi ṭomke du zlamawo”.
220. Hawo hay azzele, mahzamle w Ḥaǧi Badran Aġa w i ʕaskarayḏe w Ḥasane Aliki faliti bayn ḥḏoḏe, mḥarabbe ʕam ḥḏoḏe. L Ḥasane Aliki qšiʕile qšoʕo, lo xuzi pawo d moṭe li ḏ̣arbo d Ḥasane Aliki! Dəqle b ḥaṣayye hul li darga d Ṣṭambəl, hiye bəṯrayye.
221. Me tamo daʕər, daʕər, kḥoyər: kale Ḥaǧi Badran Aġa heš se Teli ʕAyšane yo. Omər: “Ha ya taras, d kət menux”, — omər, — “heš iḏoṯux lə gməqṭoʕi me Teli ʕAyšane?” Daʕər aʕle, mḥelele sayfo, qṭile Ḥaǧi Badran Aġa, dəqle i čadərayḏe b fəlge du margo w daməx ʕal barke d Teli ʕAyšane.
222. Əmmo: “E, Ḥasane Aliki, ksaymat u kef w ʕašqayḏux, lo kəmmat, ḥoli Quǧur Bage w a tre aḥunone kalən taḥte gawe das səstoṯe maṣre w kalən bayn du bazərgan.”
223. “Kače, mə kəmmat?” Əmmo: “Maṣrile l Ḥaǧi Badran Aġa taḥte gawe das səstoṯe, de zolux, šrayən w halux, he he žnuka dmax!”
224. Hano, Ḥasane Aliki, qayəm, azzele, šrele a tloṯo ḥolonayḏe me taḥte gawe das səstoṯe, hulalle u bazərgan kule, omər: “Izoxu annaqla lu bayto, ġalabe mamnun no maxxu!” Quǧur Bage w a tre aḥunone mḥalle u bazərganaṯṯe qumayye, azzehən li walaye d ʕƏntab, Ḥasane Aliki fayəš b Merga ʕAkaye.
225. Hano ste azzele u qaṣəd l ʕAli Aġa Sware Zariye, u aḥuno d Ḥaǧi Badran Aġa bi walaye d Ṣṭambəl. Əmmi: “L Ḥasane Aliki qṭile aḥunux w šqile u bazərgan, haha xayifo izolux, balko tolat ḥayf d aḥunux.”
226. ʕAli Aġa maqəmle i ʕaskar di walaye d Ṣṭambəl, mḥele b qamuṯa w ha yalla aṯən laf Merga ʕAkaye. Aṯən, mqarawwe ʕal Merga ʕAkaye, koḥoyər: kala i čadəre d Ḥasane Aliki b Merga ʕAkaye.
227. Omər: “Latli ḥaq aʕlayxu d mawbanuxxu w maqṭannuxu, ṭoreno an naʕimaṯxu yatume w ap pirataṯxu armalyoṯe. De hayu fušu harke mqabəl diḏi w d Ḥasane Aliki, gədəzzinole. Haka qṭileli, šxa gdəʕritu, haka qṭili, heš xer. Išalla gtoleno ḥayf d aḥuni ste w gmoṭenoli i nxirayto d Ḥasane Aliki ste”.
228. Əmmi, i ʕaskar fayišo tamo, ʕAli Aġa nahət, azze l Merga ʕAkaye, kḥoyər: kal Ḥasane Aliki damixo. Barəm ḥeḏ̣ora di čadəre, mḥele rumḥo li čadəre, Ḥasane Aliki lo qayəm.
229. Teli ʕAyšane əmmo: “Qum, kaṯilux ʕAli, gqoṭelux!” Lo qayəm, ʕAli Aġa mḥele rumḥo ḥreto bi čadəre, omər: “Qum”, — omər, — “ono aṯinolux d toleno ḥayf d aḥuni, Ḥaǧi Badran Aġa.”
230. Əmmi, he žnuka Ḥasane Aliki qayəm, mašəġle iḏe w poṯe b kef w ʕašəq azzele laf Beǧaġa Baye, azzele, kḥoyər: kale u lġono b fema d Beǧaġa Baye, qaḏ̣ila tloṯo yawme, tloṯo lalye hiye, u lġomo b fema, kafənto w ṣhiṯi bu margo, maṣərto.
231. Əmmi, qrelela l Teli ʕAyšane, məlle: “Samiwayno, hani tloṯo yawme, tloṯo lalye ṭaʕino u lġono b feme d Beǧaġa Baye, azze ḥayat diḏi mi arʕo, gqoṭeli ʕAli Aġa.”
232. L Ḥasane Aliki b lebo qayiro, mədle Rahole Barqe, mədle li rumḥayḏe w rawəx ʕal ḥaṣe di səsto w mḥarabbe ele w l ʕAli Aġa.
233. Mḥarabbe ele w l ʕAli Aġa, i səsto d Ḥasane Aliki nafilo taḥte, haw šġila. Qayəm Ḥasane Aliki, mədle lu sayfayḏe w barək ʕal i ḥḏo barko w maḥme ruḥe bu sayfo, ʕAli Aġa gborəm l ḥeḏ̣ore, bas sayfe w bar ruḥme kəzze w oṯe l ḥeḏ̣ore.
234. Əmmi, barəm ḥeḏ̣ore, həngi maqəmle u tuz, əmmi, Ḥasane Aliki hawi šaš. Hawi šaš, ʕAli Aġa mḥelele rumḥo taḥte təšʕe.
235. Mḥelele rumḥo taḥte təšʕe, i naqla d qayiṯo i rumḥo ebe, əmmi, qaləb ʕal i xaṣrayo, əmmi, l ʕAli Aġa mḥelele rumḥo ḥreto taḥt d təšʕo ḥreto. Əmmi, daʕər ʕal i ḥreto, Ḥasane Aliki, əmmi, l ʕAli Aġa mḥelele rumḥo ḥreto.
236. Əmmi, kamili tloṯ brinat b Ḥasane Aliki w ʕAli Aġa gborəm l ḥeḏ̣ore.
237. (Lə gmakuno sarešan dəṯxu). Kəmmi, səmle tmone brinat bi laše d Ḥasane Aliki. Ḥal w waxt l Ḥasane Aliki lo fayəšle.
238. Ḥasane Aliki gmoḥe Rahole Barqe ʕal u kurkayḏe, gqoṭəʕ ruqʕe. Mu kurkayḏe mʕadalle b feme da brinat, yaʕni Teli ʕAyšane d lo ḥəzyo u admo, ab brinat.
239. Əmmi, l Teli ʕAyšane qrelale, məllale: “Ḥaru baytux! Komoḥat Rahole Barqe bu kurkayḏux, kqəṭʕat ruqʕe mu kurkayḏux, mʕadlatte b feme da brinat žboyi yaʕni d lo ḥəzyono u admo, a brinat bi lašayḏux!”
240. Əmmi, l Ḥasane Aliki qrelela, məlle: “Ya Teli ʕAyšane, maḥat u durben qum ʕaynax w ḥur bu darbo d Merga Darzi Daġe, ḥzay, noše mede bu darbo!”
241. Maḥətla u durben qum ʕayna, ḥəlla, əmmo: “Alo kle heke rawixo kaṯi, elo ḥeš raḥuqo yo, lə gəmfṣralle ṭowo, d ḥozina man yo. Əmmi, azzele šawṭo ḥreno, əmmi, maḥətla u durben qum ʕayna, kḥayro: kaṯi rawixo, henu a šwarfayḏe mkaḥalle, u səsyayḏe kab raš w kaṯi b ṭalab, kaṯi l Merga Darzi Daġe ʕAkaye.
242. Əmmi, qrelale l Ḥasane Aliki, məllf: “Ya Ḥasane Aliki, u rawixawhoke, d moṭelux, he žnuka qṭiʕi aḥ ḥayyayḏux mi arʕo, gqoṭelux.”
243. Məlle: “Rawixo, mə šəkəl yo?” Məlla: “Xort yarixo, rafiʕo, u səsyaḏe kab raš yo, henu mkaḥalle la šwarfayḏe, hawo, d moṭelux, azze menux.”
244. Omər: “Hawo, d moṭeli”, — omər, — “hežnuka yarixi aḥ ḥayyayḏi, aḥuni Genǧ Xalil Aġa, Maqula Ḥarrani Šame yo.
245. Əmmi, aṯi Genǧ Xalil Aġa, kḥoyər: kale ʕAli Aġa kborəm ḥeḏ̣ore Ḥasane Aliki b Merga ʕAkaye, əmmi, ġalabe qḥir w ġalabe ʕaǧəz, əmmi, hulele zango lu səsyayḏe Dəmbəl Qaren. Əmmi, i naqla d hulele zango, əmmi, maṭrele lu səsyo, mtarpəl u səsyo.
246. Genǧ Xalil Aġa, əmmi, i naqqa d makəb u səsyo, əmmi, qayəṯ i sardəlkayḏe ʕal u hno du maʕrag, kayu lebe, kayu lebe, nafəl. Teli ʕAyšane, aṯyo, frəxla lebe, nayəḥle.
247. Əmmi, rawəx ʕal u səsyaḏe, naḥətle l ʕAli Aġa, məlle: “Ma dewo du yaṣirawo hat? De hat halux, nḥat lu maydan, ono w hat gəmǧarbina ḥḏoḏe!” Əmmi, məlle: “Kibi ter diḏux ste w d babux ste!”
248. Əmmi, naḥiti a tre l ḥḏoḏe, Genǧ Xalil Aġa w ʕAli Aġa, əmmi, mḥarabbe, tloṯo yawme, tloṯo lalye, l ḥa lo səmle čəq ʕal u ḥreno.
249. Əmmi, mərre: “Malava, maməṯaln aḥ ḥayewənani, hala kətlan ḥaq ʕal i ruḥayḏan, ma mə ḥaq kətlan ʕal aḥ ḥayewənani, d qṭilan bam mərṭalat w nqula ax xafkataṯṯe ba hne da rkebiyat?”
250. Əmmi, la tre mḥalaqqe ruḥayye me ʕal ḥaṣe das səsye w mədde l ḥḏoḏe baʕ ʕafrat. ʕAfre mawo ḥḏo, ḥḏo mawo.
251. Əmmi, ʕAli Aġa ġalabe xašuno we, xd u baṭlo we, w Genǧ Xalil Aġa rafiʕo we.
252. Əmmi, Ḥasane Aliki koḥoyər, komər: “Haha”, — komər, — “gəšt drele aḥuni, gqoṭəl aḥuni ste w gqoṭəl ono ste w gmawbele Teli ʕAyšane!”
253. Əmmi, hano, Ḥasane Aliki, mədle Rahole Barqe, maḥətle b qḏole w mǧaʕǧakle ʕal i arʕo, azzele qum ʕAli Aġa, mḥele Rahole Barqe b ʕAli Aġa, qṭile ʕAli Aġa, aṯi, daʕər l taḥt i čadəre.
254. Aṯi, daʕər l taḥt i čadəre, əmmi, hano ste, l Genǧ Xalil Aġa mḥele ʕafre l ʕAli Aġa, kḥoyər: hawi tarte qattat taḥte, omər: “Aydarbo?” — omər, — “həngi ḥəṣli iḏoṯi ʕal ḥaṣe”, — omər, — “səmli tarte qattat, qṭiʕ.”
255. Kḥoyər, kale qṭiʕo du sayfo, aḏəʕ, l Ḥasane Aliki qṭile, kḥoyər: l Ḥasane Alik grəšle ruḥe l taḥt i čadəre, d yotu annaqla, d maxləṣ.
256. Əmmi, l Genǧ Xalil Aġa məlle: “U yaṣirano, d bayn dal lappatayḏi, l ma qṭile?”
257. Əmmi, Ḥasane Aliki madʕalle, məlle: “Kakko elux qṭilux.” Məlle: “Lo eli qṭili, elux qṭilux.” Məlle: “Qṭili, haka koṯe menux w me babux, lo maqəblat!”
258. I naqla d məlle hawxa l Ḥasane Aliki, əmmi, Genǧ Xalil Aġa: “E”, — məlle, — “de sum kar diḏix w kaṯinolux, ḥa d rešux ya gqoṭannolux w ya gqəṭlatli.” Əmmi, Ḥasane Aliki məlle: “Me babux bemənnat hat. Be aydarbo qṭili ʕAli Aġa, gqoṭanno hat ste, ma dewo d uʕdo hat? Tolatwa iḏo, b Merga Darzi Daġe, howatwa šilo qumi!”
259. Əmmi, Genǧ Xalil Aġa rawəx ʕal u səsyayḏe, mašḥalle qarʕe du səsyo w maflatle qarʕe du səsyo b ġar d əzzele l Ḥasane Aliki, d qoṭele.
260. Əmmi, Teli ʕAyšane nafiqo l qamuṯe, məlla: “Ha ya aḥuni, kibux qəṭlatle, hama bas u ʕamo lə ksoyamluxyo ǧwameriye, gdəmmi, laǧan Teli ʕAyšane qṭile u aḥunayḏe, lo kəmmi, laǧan ʕAli Aġa.”
261. Omər: “De ṭrowat”, — omər, — “ya Ḥasane Aliki, ṭrowat xaṭər d Teli ʕAyšane!” Omər: “Aloho, lo howe xaṭər diḏux, u mede, d koṯe menux, səm!”
262. Omər: “Ṭrowat xaṭər di ǧwanmeriye, d səmlux.” Omər: “Aloho, howe xaṭər diḏux! Haw mawwəlda hawxa, d əmmatwa, ġalabe gdoṯewaylilux kef.
263. Me tamo qayəm Ḥasane Aliki w Genǧ Xalil Aġa w Teli ʕAyšane, kul ḥa rawixi ʕal i səsto w mhalaxxe, azzehən li walaye d ʕƏntab se be Quǧur Bage.
264. Azzehən se be Quǧur Bage, mamṭele l Quǧur Bage an bərənǧi bašṭabib, d kətwa bi walaye d ʕƏntab, mamṭalle r reše d Ḥasane Aliki, takmil d tloṯo yarḥe səmme ḥəkmatiye aʕle, nayəḥle, daʕər, xd u hayam, d meqəm.
265. Me tamo ṭləble l Ḥasane Aliki xaṭər mab be ḥolayḏe, azzele hiye w Genǧ Xalil Aġa w Teli ʕAyšane, azzehən li walaye d Xarpet.
266. Azzehən li walaye d Xarpet, hano ste, Ḥasane Kačal, d ṭləbwayle i našqe me Teli ʕAyšane, šaməʕ, d aṯyo. Omər: “Alo, annaqla kazzino ono li našqayḏi!” Ḥasane Kačal maqlable qeməste ʕal qarʕe w ha yalla u bayto d Teli ʕAyšane ayna yo?
267. Azzele l Teli ʕAyšane, Teli ʕAyšane əmmo: “Mən yo?” Omər: “Koyo i našqayḏi? Qay kobatliyo? Lo eli uʕdo ṭreli d məqṭəl Ḥaǧi Badran Aġa w d moṭelax Ḥasane Aliki, lo azzaxwa?”
268. Əmmo: “De, qwiro, halux, mədlux ḥabušo, čuke b ʕebux, hul d kəttat saġ, l əxlatle, nqaḥ ebe, ġalabe ṭowo yo!”
269. Hulale ḥabušo xalati, maḥətle b ʕebe, əmmo: “Ḥur, lo məfqatle me ʕebux!” — “Ha”, — omər, — “Ha”, — omər, — “lo, lo!” W əmmo: “Hul d kəthat saġ ste, l əxlatle!” Omər: “Lo, lo, hul d kətno saġ ste, lo koxanne.”
270. Qayəm Ḥasane Kačal, azzele bayn di walaye, laqi Genǧ Xalil Aġa w Ḥasane Aliki, laqəlle, əmmi: “Hawo mənyawo b ʕebux?” Omər: “I našqw d Teli ʕAyšane yo, hulaliyo.”
271. Hano, Genǧ Xalil Aġa, mədle lu sayfo, omər: “Gqoṭannole!” Ḥasane Aliki omər: “Lo, ṭray mene!”
272. Omər: “Taxəlla li našqe d Teli ʕAyšane!” Omər: “Kala b ʕebi, məllali, lo kowe d məfqatla.”
273. “E, mən yo?” — Omər: “Ḥabušo yo.” — “E, tay, ḥoyannole!” — Omər: “Lo”, — omər, — “gdəxlatle.” Omər: “Lo, lo, ono lo koxannole.” Qayəm, mədle, mofaqle, omər: “Ha kale!”
274. Əmmi, hano, l Ḥasane Aliki čəkle iḏe bak kəstoṯayḏe, mədle tarte lappat d lirat, makfaxle b sefe d Ḥasane Kačal w Genǧ Xalil Aġa ste makfaxle tarte lappat d lirat b sefe.
275. L Ḥasane Aliki azzele lu diwan du ʕammo d Osman Paša, qṭile u ʕammo, hawi hiye paša b dukṯe w maḥatte šawʕo yawme, šawʕo lalye li dahole li zərnaye ʕal i arʕo, səmme məštuṯo. Me tamo Genǧ Xalil Aġa azzele lu bayto w hun žmira saġ!
 

======
Ritter: 096. M_X Jusuf Agha und Nari.txt
001. Omər, hano, u aġano napəq w aḥuno d Ḥusayn Aġa. Omər, napəq, azzeyo lu ṣaydo, hiye w arbʕi greʕe.
002. Omər, maqəmme ġəzale. Naqše bi arʕo layt, d layt bi ġəzalaṯi.
003. Omər, mḥalaqqe bəṯre di ġəzalaṯi, ha harke w ha tamho, omər, maqəlbəlle bi poṯo du qalač bi xaṣra du čol.
004. Omər, hano stene, kqəlbi li xaṣra du čol. Bi poṯo du qalač kito ḥa yatiwo ʕal u kursi, kile u pipayḏe b feme w maḥatle raġle ʕal raġlo w kale kwitkwit diḏe, u pipayḏe b feme gmašrəq w kšote u pipayḏe.
005. Omər: “Salamu ʕalaykum!” — “ʕAlaykum əssalam! Ya aḥuno, xer yo?”
006. Omər: “Xer yo, aḥuno”, — omər, — “ašər yawma mṣaydone wayna”, — omər, — “maqəmlan ġəzale, naqše bi arʕo latwo, d latwo bi ġəzalaṯi.” Omər: “Qalibina bi poṯo du qalačano, mṣakro me l qul ʕaynayna, l aḏiʕina, ayko azza i ġəzalaṯi.
007. Omər: “I ġəzalayo, d kəmmat, haləx, gmaḥwenoluxyo!”
008. Omər, hano mhalaxle bəṯre du zlamawo, mhalaxle, aṯən l feme d məġar, hiye w ann arbʕi greʕayḏe.
009. Omər, bu ʕboro d ʕabər qṭile hiye w ann arbʕi, axilile.
010. Omər, hano, u aḥunayḏe u ḥreno, azze kibe ʕəsri yawme bi ḥalo, omər u aḥuno di nave: “Malava aḥunayna hawi bebalatur, l aḏiʕina, ayko azzele. D əbʕe, əzzan kərxina aʕle.”
011. Omər, dis hiye w arbʕi greʕe bu karawo nafiqi ʕal u kroxo d aḥuno, bu šop diḏe.
012. Omər, disa aṯən, maqəmme i ġəzalayo (ʕayn i ġəzalayo). Aṯən bu šop diḏe, aṯən li poṯo du qalač, ḥərre: kito u mamurawo w afandiyawo ʕal u kursayḏe yatiwo.
013. “Ha, aḥuno, salamun ʕalaykum!” — “W ʕalaykum əssalam! Xer yo, aḥuno?” — Omər: “Ašər, aḥuno, mṣaydone na w maqəmlan ġəzale, i ġəzalaṯi mṣakro me lqul ʕaynayna w l aḏiʕina, ayko yo w bebalatur yo azzala.”
014. “E”, — omər, — “ya aḥunayḏi! Haləx bəṯri!” Mḥalaqle bəṯre, maṭi l feme du məġar, axile hawo ste w ann arbʕi.
015. Komər, fayəš u aḥunaṯṯe u naʕimo Usuf Aġa, omər: “Malava, hawən aḥunoni bebalatur, l aḏəʕno, lo ayko azzən, ayko lo, yawma hani tre yarḥe d yawmoṯe w nafiqi, lo koḏaʕno, ayko azzən bi arʕo. Lo alo, ono ste growaxno w gəmḥalaqno bu šop d aḥunoni.”
016. Omər, Usuf Aġa u aḥuno naʕimo da tre rabe yo. W qoyəm, rowəx w koṯe bu šop dəṯṯe. Koṯe ʕayn li dukṯo, d maqəmme l ann aḥunone i ġəzalayo.
017. Qayimo i ġəzalayo, mḥalaqle bu šop di ġəzalayo, aṯi li dukṯo dann aḥunone, d kətwe hawo yatiwo dis.
018. Hama kile u mamurawo yatiwo, raġlo ʕal raġlo w u pipayḏe b feme kgorəš w kwitkwit diḏe kmašrəq.
019. Omər: “Salamu ʕalayk, ya aḥuno!” Omər: “ʕAlaykum əssalam! Ha, aḥuno, xer yo?” Omər: “Ya aḥuno, ašər xer yo, maqəmli ġəzale w yawma hani tloṯo yawme ono koraxno bəṯra w mṣakro.”
020. Omər: “Ya aḥunayḏi, i ġəzale, d kəmmat, halax d maḥwenuxyo.”
021. Hano, Usu Aġa, qiṣ lebe. Omər: “Kit w layt, a tre aḥunonayḏi ele axilile w hano, ele qṭilile w hano ʕabəd yo.”
022. Omər, mḥalaqle bəṯre, omər, maṭən l feme du məġar. “E”, — məlle, — “ya aḥuno, ʕbar!”
023. Hano, Usuf Aġa, omər: “Lo, aḥuno! Aloho rabo, hat rabo hat, rab meni hat, hat ʕbar!”
024. Omər, lu ʕabəd məlle: “De hama gʕobanno, mə gsoyəm? Me d nafiqina, gmoḥenole lappe, gqoṭannole w gdoxanne.”
025. Omər, hano, i naqqa du ḥafritano ʕabər, omər, Usuf Aġa mḥelele sayfo, omər, i naqqa d mḥelele sayfo, omər, səmle brindar, omər, mḥalaqle bi zarzamine.
026. W Usuf Aġa daʕər, daʕər, aṯi lu mamlakat diḏe.
027. Aṯi lu mamlakat diḏe, məllela… kətwayle, fayəšwayle ḥoṯo, omər: “Ya i ḥoṯayḏi!” Əmmo: “Mən yo?” Omər: “Qum, d saymat b diḏi, gədqaymina mi dukṯaṯi. W aḥna aġawat wayna, i dukṯaṯi haw gǧoyazlanyo, eli ḥzelilan dukṯo basəmto, gəzzan, yətwina eba.” Əmmo: “Baʕ, ya aḥunayḏi, aṣal hat hat!”
028. Omər, marwaxle i ḥoṯo bəṯre l Usuf Aġa w aṯən, maḥtole bu məġarawo du ḥafrit.
029. Ah, yawmo w tre w tloṯo gəzzeyo lu ṣaydo, lu rav w nečir diḏe, gəzze, gəmṣayəd.
030. Ḥa yawmo aṯila li kačke ʕəmmen. Əmmo: “Yabo, hawo manyawo?” — “E”, — omər, — “ašər ono no.” — “Hat man hat?” — Omər: “Ašər l aḥunax mǧaraḥleli w kali ono harke bi zarzaminaṯi mḥalqo. W d obatli u darmonyaḏi, kile b flan dukṯo, d manəḥno ruḥi, gnofaqno”.
031. “Eh”, — əmmo, — “d oballux u darmonayḏux, gdobat soz, d ono w hat howina aṯto w gawro?” Omər: “Soz aʕmax!”. Hulale li kačke, məllela: “U darmonayḏe b flan dukṯo”. Hulaleyo.
032. Hakkan yawmo, hakka yarḥo mdarmalle ruḥe, walḥasəl nayəḥle, hawən hiye w i kačke aṯto w gawro. U aḥunayḏa gəzze b imomo lu ṣaydo w ʕaṣriye gdoṯe.
033. U ḥafrit daʔəm kowe gab i kačke b imomo w u aḥuno, haž latle mi masalayḏa.
034. I kačke ṭʕino. Ḥəlle l Usuf Aġa bi ḥoṯo, omər: “Ḥoṯo!” Əmmo: “Mən yo?” Omər: “Qay hawxa ǧari ebax? Hat daʔəm ʕal u taxt yatuto w axəlto, štiṯo, mkayafto!”
035. Əmmo: “Ya ahunayḏi! Aṯina li dukṯo pisaṯi, am maye pisinani w, aḥuno, mu taʕbo m balangaziye gawi xašən.”
036. “E”, — omər, — “ḥoṯo, balko!” Lo simole mede ʕal at təšʕo yarḥe, l aloho hulela abro.
037. Məllale lu ḥafrit, əmmo: “Aydarbo saymina? Aydarbo saymina mu kurrəkano?”
038. Əmmo: “Zux, ṭʕane ḥete bu darbo d aḥuni, d koṯe mu ṣaydo, gmoṭele. Gdomər: “Ya i ḥoṯayḏi, be lə ksaymatlan u zʕurano more, hama saymatle idara!”
039. Omər, lu ḥafrit, mədle u kurrəko, knəfle bi pečakke, aṯi, maḥatle bu darbo du aḥuno, hiye aṯoyo mu ṣaydo.
040. Koṯe u aḥuno, kile rawixo ʕal u səsyaḏe, kḥoyər, koṯele wazwaz du kurrəko naʕimo.
041. Omər: “Way dalal! Hano me war d ʕarab mede fayəš w mḥalaqqe u zʕurano tavde w pečakayḏe harke!
042. Hano, Usuf Aġa, hawi paya w mədle li kurrəkano, maḥatle qume ʕal u səsyo w mṭele.
043. Omər: “Ya i ḥoṯayḏi!” Əmmo: “Mən yo?” Kəbʕeno d saymat u zʕurano b more, ḥzeli bu nav čol.”
044. “E”, — əmmo, — “ya aḥunayḏi, ono barṯo w aydarbo mə gmənqalle?”
045. “E”, — omər, — “ḥoṯo, balki, aloho yo, hama marfat ṣadrax b feme, balki hama howe ḥalwo b ṣadronax. E la, wa l ḥasəl yo diḏa yo!”
046. Kətte ʕade lap pirat, gmoḥən hawxa iḏáyye ʕal ṣadrayye, əmmo: “Aḥuno, mle ṣadri ḥalwo!” E, u kurrəkayḏe yo, inəqle lu kurrəko.
047. U kurrəko di čiroke yo, maḥatte əšme du kurrəko Nari.
048. Haka yawmo, haka šato, haka tarte hawi birawar.
049. Hano, i kačke mdaʕela ʕal u ḥafrit, əmmo: “Illah gqəṭlat aḥuni!” — “E, hdim bayto, aydarbo gqoṭanno aḥunax? Iḏi lo kərxo ʕal aḥunax!”
050. Əmmo: “D lo qəṭlatle, gsaymono ruḥi haškara.”
051. Hano, u kurrək gmaṣəṯ, u xwarəz diḏe. Gmaṣəṯ, daʔəm maṣiṯono yo aʕlayye w ʕiš w ʕamal diḏe mu teṣiṯo w ze mede layt. Koḏəʕ, briṯo aydarbo yo, gmaṣəṯ.
052. Omər: “Adyawma gdoṯe aḥunax l feme d flan biro, flan bərke w ono gəzzi, gtoweno ḥawyo, walla zəha, gmičakno bi bərkayo. I naqqa towe paya w mṣale ʕal i bərkayo, i naqqa d soyəm u raka diḏe, d borək, mṣale, gəmḥalaqno femi, li karkarire d aḏne gdowaṣnole, gqoṭannole.
053. W haka qṭile stene, ḥur! Haka qṭileli ste, qṭaʕ mu duvayḏi haqqaṣ, mawqeḏa w u qaṭmawo ʕal u mede d maḥtatle, darḥal gmoyəṯ, ono gdoʕanno. ʕAl u muklayḏe, d msammatle, maʕniye, haka qṭileli l aḥunax, d raysat u qaṭmawo ʕal u muklayḏe, ono gdoʕanno w hiye gmoyəṯ.” Əmmo: “Hawxa?” Omər: “E.”
054. Hano, u kurrək, kle gmaṣəṯ.
055. Ṣafrayto Usuf Aġa rawəx ʕal u səsyaḏe w azze lu ṣayḏayḏe.
056. U kurrək hawi hawxa pəlṭək, u kurrəko di čiroke yo. Hiye ste, mə gsoyəm? Koṯe, koṯe l fema di ʕayno, li qamuṯo du ḥolo.
057. Kḥoyər: u ḥolo kaṯi. “Ha, xwarəz, mayəṯat, naʕimo hat, mala bave šawiti, aydarbo aṯət, aydarbo lo?”
058. Omər: “Ya, ya ḥolo! Həngi d ṭoʕanwayno ġamux, aṯino l qumux, roḥamwaynux.” — “E”, — omər, — “de ya u xwarəzayḏi, itawlux šawṭo, hul d mṣaleno w gmarwaxnux bəṯri w gəzzano.”
059. De, u kurrək, i niyayḏe b lebe yo w koḏəʕ, lu ḥafritawo səmle ruḥe zəha d kurfo w kile b gawa di bərke dam maye.
060. U ḥolo maḥatle i hnayḏe d mṣale, u ǧulayḏe d mṣale, hano, u kurrək, ḥəlle, u ḥawyano, i ḥayiyaṯi, gəšriṭo me bayn dam maye i kurfaṯi d dawṣo u ḥolo.
061. I naqqa d barək, obəʕ d mṣale, koyəf, hiya mḥalaqla fema l aḏne. U kurək mdayšalle aʕla bak kefe, omər: “Hay, ḥolo, haṯi kurfo yo, gdawṣolux.”
062. Hiye ste, qayimi, qṭiləlle, mopqəlle me bayn di bərke dam maye. Kibe, xəd marke hul tamho, mḥalqəlle.
063. Hano, Usuf Aġa, qayəm, rawəx, marwaxle u xwarəz bəṯre w aṯən l dukṯayye.
064. I kačke, ʕatəm, u ḥafrit l aṯi, grəšla məṭala, hawi darang du lalyo, l aṯi. Əmmo: “Ašər qṭolo qṭəlle!” Mḥela ʕal qarʕa.
065. Ṣafrayto Usuf Aġa rawəx ʕal u səsyaḏe, azze lu ṣayḏayḏe w i kačke kbəxyo. Kəḏʕo, qṭəlle.
066. Hedi maləmla ap poṯoṯe daǧ ǧulayḏa, əmmo: “Kazzi l fema di ʕayna, mašiġono.”
067. “E”, — omər, — “gəzzax lu tešiġo l mən? Ono mqawlaǧno, kili miṯo!” Əmmo: “Imkan latla, gəzzi.”
068. Annaqla ḥəlla: kile u ḥafrit diḏa qṭilo ʕal fema di ʕayno. Qṭəʕla kibe haqqaṣ mi duvayḏe w mawqaḏla, səmla qaṭmo, maḥatla b čike d pačke w mṭela. ʕAṣriye səmla ḥšəmto, grəšle l qume du aḥuno w qm u abro.
069. Hano, stene u kurrək Nari, komfakər b ruḥe, komər: “Ašər hano, kit w layt, u darmonano graysole qum ḥoli, gqəṭlole.”
070. Maḥatla i ṣeniye qume du ḥolo, rəsla u qaṭmawo aʕle d mdarmnole. Walla samo yo, mdarmnole.
071. Hano ste, Nari, ḥəlle, hawxa omər: “Ḥur, ḥolo, ḥur, holo, laʕ ʕubugre bu saqaf du bayto!”
072. Ḥəlle lu ḥolo li ḥoṯo, hedi mədle lu sefoqo di ḥoṯo, maḥatle qume du ḥolo w du ḥolo maḥatle quma di ḥoṯo. Omər: “De axulu!”
073. I naqqa d axəlle, mḥela u tarwoḏayḏa i kačke, hawyo tleṯi pižat, əmmo palaq, mparqaʕla.
074. Omər: “Way, lmala mə be, ḥoṯi lo koḏaʕno, mən?”
075. Omər: “Ya, ya ḥolo! Mən ḥoṯux?” — Məlle bu ḥal w ḥawal. Omər: “Ono, ono u xwarəz diḏux no w me ḥoṯux no w hawo, d qṭilan, i kurfayo, u ḥafrit, d mǧaraḥlux b gawe du məġar yo.” Omər: “Mu lebo hawxa?” Omər: “E.”
076. Omər: “E, Nari!” Omər: “Mən yo?” Omər: “M adyawma w ze hat, u mede, d omannux, d hul saymat b diḏi, b dukṯe d babi w d aḥuni w d kul ašyah hattat.”
077. Omər: “Ya u ḥolayḏi, u mede, d əmmat, u pexwarən diḏux, kul ašyah m diḏux mḥaḏ̣ro yo. Abadan d lowe lebux b wazwaz! Xəd meqəm, zux lu ṣaydayḏux, lu rav w lu nečir diḏux w, xəd d obəʕ lebux, kul masale səmto.” — Omər: “Hawxa?” — Omər: “E”.
078. U ḥolo Usuf Aġa gəzze lu ṣayḏayḏe, u kurrək hawi hah pəlṭək tamam, ksoyəm u pexwarən diḏe.
079. Yawmo haka šato, haka tarte, ḥa yawmo Nari gqoyəm, kṭafyo i nuro du ḥolo.
080. Omər: “Way, gəzze ḥoli lu ṣaydo w nuro layt, d soyamne qṛoṭən w gəzze kafino dlo qaḥwe w dlo čaye w aydarbo gtowe?”
081. Hano ste gqoyəm, yosəq l qarʕe du məġar, kḥoyər, kḥoze nuro haka bu ṭuro d Sigur, haka l ḥeḏ̣ər Mawṣal yo, be ayko yo, gəmčakčək ruḥe Nari w ya alla w ya xude i nuraṯi ayko yo?
082. Gəmhaləx məšwar, ḥəlle, maṭi l ḥa zlam xətyar, kətle tarte gullokat b iḏe d ʕazlo. Omər: “Mənyano?” — “E”, — omər, — “ašər u yawmo w lalyo kšowenole.” Omər: “Fayəš ġalabe d nohər?” Omər: “Ašər fayišo i gullokaṯi.” (Ad dugle b dugle ne, aḏiʕat).
083. Omər, omər: “Kəbʕeno d obatli dastur, d əzzi, moṭeno nuro l ḥoli!” Omər: “Ašər ema d taymo i gullokaṯi, gədnohər.”
084. Hedi l Nari mədle lu xətyarawo, maṣəlle tamo w mhalaxle, maṭi li nurayḏe.
085. A kala kito ṣəfriye ʕal i nuro, kito šawʕo ḥafritin quma di ṣəfriyaṯi. Kile lamlam diḏa, kul ašyah: baṣro d ḥayewən, d kalbe ne be d mən ne, kile kula mliṯo, kla lamlam diḏa grəṯḥo.
086. Omər: “Ašər lo ggonawno nuro manne, gmaḥəsnənne w bəṯr gmadni nuro.”
087. Mədle, mḥele u rawšayḏe bi nuro, bəzle ʕal aš šawʕo ḥafritin qume di qaqwo.
088. Qayimi, əmmi: “Ha Nari hattat?” Omər: “E” — “L mən aṯət?” — Omər: “Ašər aṯino l nuro w i nuro d ḥoli ṭafyo w pexwarən diḏe gfašwo dlo syomo, aṯino l nuro”.
089. Əmmi: “Alo, lo kobinalux nuro” Omər: “Qay?” Əmmi: “Kətlan šarṭ elan w elux.” Əmmi: “Aḥna šawʕona, kḥozat i ṣəfriyaṯi?” Omər: “E.” — “Aš šawʕotayna gmaḥtinala ʕal i arʕo w maḥtinala ʕal i tfayaṯi. Tloṯ kore d maydatla w maḥtatla, gdobinalux nuro. W lo, nuro lo kobinalux.” Omər: “Hawxa?” Omər: “E.”
090. Hedi mədle ele lḥuḏe, maḥtole li arʕo. Omər: “Haṯi naqla yo!” W maḥtole ʕal i nuro, omər: “Haṯi tarte!” Tloṯ kore maḥtole w manḥtole.
091. Əmmi: “Bu baxtayḏux w d aloho, kətlan ḥaramiye, hala dəžmən bi walayaṯi, kəbʕina, d oṯat aʕmayna.” Omər: “Halexu!”
092. Laš šawʕo ḥafritanək mədde las sakahaṯṯe w l Nari mḥalaqle bəṯrayye w aṯən li walaye dad dəžmən dəṯṯe.
093. Maṭən qume d avaniye, mədde, dəqqe as sakahaṯṯe, yasəq Nari bi qamuṯo, omər: “Gəmḥalaqnolxu kul ḥa buġro, buġro, d yəsqitu ḥa ḥa.”
094. Kul naqqa gəmḥaləq buġro, gyosəq ḥa maḥ ḥafritanək, gqoṭəʕ qarʕe. Qṭəʕle qarʕe daš šawʕo ḥafritanək l Nari.
095. Mhalaxle laf u bayto du ḥakəm dəṯṯe, dad dəžmən.
096. Kḥoyər: kale kito ḥarami, manhable i xazne du ḥakəm. Mlele tloṯ talisat d dinore mena, tloṯ čawwalat, fayəš kibe hawxa ḥamməš, šeṯ lirat. Hanək ste, maḥtile b šqarquʕo d bəḥto, d b naqqa tolela.
097. Omər: “Warux, mən hat?” — l Nari məllele. Omər: “Ašər ḥarami no.”
098. Hedi maṣəlle l Nari u ḥarami.
099. ʕAbər li odake di barṯo du malko, ḥəlle: kaṯi kurfo zəha, kmalifo ʕal qḏola di barṯo du malko, maḥatla fema ʕal aḏna di barṯo du malko, d dawṣola.
100. Hano ste, Nari, mədle li xanǧar diḏe, maḥtola ʕal qarʕa di kurfo, məḥyole eba, omər: “Bi iḏaṯi diḏi d lo məgrošo, nošo lo qodər d gorašla. (D hiye ḥafrit we).
101. U Nari aṯi, aḥ ḥafritin diḏe qṭilile w aṯi, mədlele nuro w aṯi, kile u šawoyo du yawmo w du lalyo: “Heš b ḥal diḏux hat?” — Omər: “E, alo, b ḥal diḏi no.”
102. Omər: “Ḥur, gšorenux. D l obat soz, hul d əzzi, samno u kar w bar d ḥoli, d əḏʕat, səmli w kar w bar d ḥoli gmaʕleno u fanos diḏi, žnu i naqqayo ṭray, d nohər!” Omər: “Ahlan w sahlan!”
103. Aṯi, səmle u kar w bar du ḥolo, u muklayḏe w kul ašyah me diḏe. Žnu maʕlele u fanos diḏe w nahər. U ḥolo, haž latle mi masale.
104. Hano, u malko ṣafrayto kqoyəm: haylo! Kale aš sawʕo dəžmən diḏe ʕal i gorayḏe qṭile w kale gmanhabbe i xaznayḏe, kile u ḥarami maṣro w hano, kala i barṯo, maləf ḥayye kurfo ʕal qḏola di barṯo, mḥalaqla fema l aḏna, d dawṣola, w mḥalle xanǧar b qarʕa di kurfaṯi. Fayəš behətmayi.
105. Maləmle u ʕumum di walaye, omər: “U zlam, d gorəš i xanǧaraṯi, gdobene i barṯayḏi muft w balaš.”
106. U ʕumum di walaye qralle w mnadalle, mar ruʕye lab baqore, lar renǧbar, lu ʕamo, d kətwa ebe, d ḥa qodər gorəš i xanǧarayo, lo qadər.
107. Hano ste, u ḥakəmano marfele ad dalole, d əmmat, isan ṭrele bi walaye, d lo mṭele l reša di xanǧaraṯi. Lo qadiri d gəršila.
108. Bəzle a greʕayḏe baw walayat w baq qəryawoṯe, ʕal u telimo du ʕulmo.
109. Hano ste, bat tawfiqat d aloho koṯən s Usuf Aġa tre greʕe m du ḥakəm, kəmmi: “Ya Usuf Aġa!” Komər: “Mən yo?” Komər: “Hano, u malkayḏan, u ḥakəm diḏan mqawəm bala aʕle, kṭolablux w ġalabe komər: “Lazəm u maṯyayḏe.””
110. Omər: “Ono, malava manaʕli ruḥi mi aġatiayṯi. Kili bu čol xarabano, bu məġarano”, — məlle, — “d noše lo moṭe sab diḏi, nošo d l oḏəʕ əšmi, d lo kit Usuf Aġa bi arʕo.”
111. Bəṯr mu ʕiš, d aṯi aʕli w ʕal aḥunoni, tmoni zlame w aḥunoni qṭilənne w pno mṣakalli ruḥi, hawino bebalatur mi aġatiyayḏi.”
112. Omər: “Ba lo kowe, u ḥakəm diḏan ṭləblelux.” Omər: “Zux bavo, ahlan wasahlan, gdoṯeno.”
113. Omər hano, u xwarəz, l Nari məlle: “Ḥolo, ono ste gdoṯeno aʕmux.”
114. “E”, — omər, məlle, — “hat yatumo, mə gqoḏe ebux? Ono kṭolabli, gəzzi rowaxno w gəzzi kelike l gabe, ḥozina, mə kṭoləb meni, gdoṯeno.” Omər: “Na ise.” — Usuf Aġa rawəx.
115. Hano ste, de Nari, ḥafrit yo. Hul d mhalaxle qunaġ d saʕa, Nari omər: “Ha yalla!” Mḥele, azze meqəm mu ḥolo w ma greʕe du ḥakəm, yatu. B tarte saʕat meqəm manne maṭi.
116. Aṯi u ḥolo, kle yatiwo, omər: “Qwiro, aṯət?” Omər: “E, alo aṯino.”
117. “E, ya u ḥakəm diḏan, l mə ṭləbluxli?” Omər: “Ya Usuf Aġa!” Omər: “Mən yo?”
118. Omər: “Kətwayli šawʕo dəžmən: qṭilənne — w ʕəl mayo stene: u ḥaramiayano, maṣərre, manbahle i xazinayḏi — w ʕəl mayo stene: hano, i kurfaṯi malifo ʕal qḏola di barṯayḏi.
119. W u zlam, d gorəš i xanǧaraṯi, huli soz, d obene fəlge du mal diḏi w i barṯayḏi muft w balaš.”
120. Kḥoyər Usuf Aġa, kla i xanǧarayḏe yo — pak!
121. Nari məllele, omər: “Ḥolo, graša!” Omər: “Lo!” De lo məlle, omər: “D lo b iḏi məgrošo, nošo lo gqodər gorašla?”
122. Mədle l Nari, grišole.
123. U ḥakəm omər: “Ya u abrayḏi, elux qṭilux aš šawʕo dəžmən?” Omər: “Eli, ya ḥakəm diḏi.” — “W elux u ḥarami zbəṭlux?” — Omər: “E, ya ḥakəm diḏi, eli zbəṭli w eli maṣəlli.”
124. Aṯino li odake di barṯayḏux, i kurfaṯi malifo ʕal qḏola di barṯayḏux, mḥalaqla fema l aḏna, d dawṣola. Zbəṭli qarʕa w dəqli i xanǧar diḏi b qarʕa. Məlli: “D bi iḏaṯi d lo məgrošo, isan lo gorašla.”
125. Omər: “Tux l iḏi, ya u abrayḏi! Hulilux i barṯayḏi.” Omər: “Lo, alo, ya u ḥakəm diḏi!” — omər, — “mbarəx i barṯayḏux i rabṯo l ḥoli w i naʕəmto eli!” Omər: “Tux l iḏi!”
126. Efendim hedi lu ḥakəm mbaraxle at tarte abnoṯe, i naʕəmto ʕal Nari w i rabṯo ʕal u ḥolo.
127. Fayšənne kibe hakkan šabṯo, hakkan ʕaṣro yawme, hakkan ḥamšaḥṣar.
128. Omər, hano, Usuf Aġa, komər: “Ya xwarəz!” Komər: “Mən yo?” Komər: “Hat lo ḥarulax u mal diḏan, u ḥal diḏan w i dukṯayḏan, at tarʕayḏan ṣxire w mqapṭe w lo gəmšaylat.”
129. “E”, — omər, — “aməlla li aṯtayḏux, ṭr əmmole lu babo, ṭəlbo əzən mene w gqaymina, əzzano.”
130. Omər Usuf Aġa məllela, li ḥurmayḏe məlle: “Aməlle l babax, d obelan əzən, gqaymina aḥna ste, aġawat na, gəzzan l dukṯayna w lo kqədrina kolina.”
131. Məllale lu babo, əmmo: “Ya ba!” Omər: “Mən yo?” Əmmo: “Usuf Aġa komər: “Kəbʕeno d obe əzən diḏan, aḥna ste more d dukṯo na, more d ʕarz w ʕayal na w aġawat na w kḥəkmina, d obe dastur diḏan, d əzzano.””
132. Omər: “Ya i barṯayḏi, gdobenax dastur elax ste w alle ste, l ḥoṯax ste, w gdobenuxu ʕaskar ste aʕmayxu w quwayye aʕmayxu faqat, gmašənno aʕlayxu.” Omər: “Eh.”
133. Omər: “Kito tre marge, ṭro lo maḥti appe.
134. W kito rəḥyo ḥaruto, me d maṭəlla, qunaġ d čarik d saʕa ṭro mena rəḥqi. Waki sarbast hatu, ayko d əbʕitu, kraxu!”
135. Omər hulalle ʕaskar lu ḥakəm ele l Usuf Aġa, l Nari w marwaxxe ap pirat dəṯṯe w mhalaxxe w ʕaskar aʕmayye.
136. Aṯən ʕam ṭwoʕe du yawmo, maṭəm l margo basimo,
137. U margano kule nəflo, ʕəndakko, kmoḥe b ṣadre das səsye.
138. L Nari məllele lu ḥolo, omər: “Ya ya ḥolo!” Omər: “Mən yo, ya xwarəz?”
139. Omər: “L ḥəmyoni mə mawṣelelan?” Omər: “De, azza i ruḥayḏux w d ḥəmyonux! Ḥəmyonux ste bažari yo, zayoʕo yo.”
140. Omər: “Ḥur!” — Nari məllele, omər, — “Ḥur, ya ḥolo!” Omər: “Mən yo?” Omər: “Ono gdobeno u muklaṯxu, gəmḥaḏ̣anno u muklaṯxu, i qaḥwaṯxu, aǧ ǧġarat dəṯxu, kul ašyah mə dəṯxu, noba lo gzobaṭno.”
141. Omər: “Ahlan wasahlan!” — omər, — “Gmaqimina i ʕaskar li noba.”
142. Omər səmme u kar w bar di ʕaskar, axəlle w štalle w mətkayaffe hul darang du lalyo. Məllele, omər: “Hat zux dmax!”
143. Hano, Nari, azze maḥatle u kurk w ʕabayayḏe, maḥatle qarʕe bu kurk w ʕabayayḏe, baʕ gṭowəʕ? Ḥəlle, kṭawiʕo i ʕaskar.”
144. Ḥəlle, l ḥeḏər fəlge du lalyo yo, be mən waxt du lalyo yo, mḥalle lab buruzkat w lab barqe, aloho mhawən!
145. Rawəx ʕal u səsyayḏe, qayəm čika ṭofane, ḥəlle, kaṯile ḥa ʕabid, kətle dawmo ʕal kaṯpe, kiba, xd i dawmaṯi d Mor Malke, kit me mo šəklat mʕalqe eba.
146. Omər: “Adyawma naṣib diḏi noquṣo wa. L aloho huleli: kibe mo səsye bu margo. Ma u margano bexwadi yo, d aṯitu, maḥatxu ebe w dəšxu i marʕayḏi w səmxu u ʕiṣano b qarʕi?”
147. Hano, Nari, məllele, omər: “Zoyudo l əzzux!” — Xabro mene w ḥa mene, hawo omər: “Mḥay i ḏ̣arbayḏux!” Hawo omər: “Mḥay diḏux!”
148. Omər: “Məhvan w zedekar lo kowe.”
149. Mḥele lu ʕabid, mawfaqle fardo d rəḥyo, məḥyole b Nari.
150. Nari mḥelele zawgo d rikebiye lu səsyayḏe, azze, xəd marke l tamo. Barimo w fatilo, səmla ǧiwe d rəḥyo bu margo. D əmmat mede, mede ḥzele mena, lə ḥzele.
151. Qayəm, omər: “Wayla bʕəǧto! Omanno, balke garme m diḏe ste gṭorat, hama d loṭaʕno paške d admo m diḏe!”
152. Nari omər: “Kali saġ bu qarʕayḏux. Latyo dawri?” Omər: “Bele.”
153. Hano, u ḥafrit, b šawʕo qarʕe yo. Mḥele sayfo, qṭəʕle əšto, fayəš ḥa. Omər: “Ya aḥuno! Kəbʕeno d mkamlatli!” Omər: “Aḥuno, babi krule w lo ṯnele, bu qarʕayḏux, bu ḥalano gṭorenux.”
154. Hedi qṭəʕle aḏnoṯe, maḥtile bak kisayḏe w aṯi, daməx.
155. Qayəm u ḥolo ṣafrayto, omər: “Ha, xwarəz, mayṯatwo maz zuḥṯe!” Omər: “Ašər, ḥolo, ono zayiʕono.” W lo məlle: “Qṭili.”
156. Axəlle u muklo, u muklo, u štoyaṯṯe, rawixi ʕal aḥ ḥayewən dəṯṯe w maṭʕanne u bazərgan dəṯṯe w i ʕaskar dəṯṯe qayimo aʕmayye.
157. ʕAm ṭwoʕo d yawmo maṭən l margo ḥreno, ʕayn u margawo. Qayəm, omər: “Ḥolo!” Omər: “Mən yo?” Omər: “Nafənno bu baxto d aloho w diḏux, ḥur, kəbʕeno, d lo maḥtat bu margano.” Omər: “Azza i ruḥayḏux. Ono gmaqəmno i ʕaskar li noba, bramšəl ste hawxa mayṯatwo mi zuḥṯo, ono gmaqəmna li noba.”
158. “E”, — omər, — “na ise, ono noba lə gzobaṭno.” Omər: “Ya Nari, xwarəz! Lo zəbṭat noba!” Omər: “Na ise. Ono gəmḥaḏ̣anno u muklaṯxu w i qaḥwe w i čayaṯxu wa ǧġaraṯxu w kul ašyah m dəṯxu, bale faqat ono noba lə gzobaṭno.” Omər: “Lo zəbṭat noba!”
159. Mḥaḏ̣alle u muklaṯṯe l Nari, grəšle u muklaṯṯe qumayye, qum di ʕaskar w qm u ḥolo w qm ap pirat dəṯṯe, axəlle w štalle w mətkayaffe hul darang du lalyo. Maḥatle u kurk, u ʕabayayḏe, čəkle qarʕe bu kurk u ʕabayayḏe, ḥəlle, kṭawiʕo i ʕaskar.
160. Hano ste, kəṯyo ḥḏo, ḥḏo ʕabide, žənəke ǧənniye, kəmḥalqo ṣadro m diḏa li xaṣraṯe, ḥa laṯe. Kḥayro, kəmmo: “Pak lmala məbbe, u margano diḏi səmme baṭmiš m ḥḏoḏe!”
161. Maləfla qamburto, gulloke d ʕazlo ʕal u ʕumum di ʕaskar w mhalaxla.
162. Ḥəlle l Nari, azze bəṯra w bəṯra di ǧənniyayo. Maṭyo l peme d məġar.
163. Hano ste šməṭle u sayfayḏe, kali b feme du məġar.
164. Kətla arʕbi abne. Əmmo: “Hədmono baytayxu. Qumu! ʕǦənne u margayḏan, dʕəkke u nafalawo w ʕəndakkawo, u mede, d kit, d səmme b qarʕe du margayḏan, b qarʕe d tə isane l aṯi. Qumu, halexunne!”
165. Hano ste, Nari, kali b peme du tarʕo. Ayna mann arbʕi d napəq, ḥa b ḥa, ayna d napəq, mḥelele sayfo, qṭile ann arbʕi. W ʕabər, qṭile i emaṯṯe ste.
166. Efendim qṭəʕle qarʕe dann arbʕi w di emaṯṯe w maḥatle aḏnoṯe dann arbʕi w di emaṯṯe bu qurʕo du səsyayḏe w aṯi. Aṯi, čəkle qarʕe bu kurk w ʕabayayḏe w daməx.
167. Ṣafrayto qayəm u ḥolo, omər: “Hə mayṯatwo maz zuḥṯe!” Omər: “Ašər, ḥolo, ono zayoʕo no.” W lo məlle: “Səmli i namusayo.”
168. Hah! Kibe saʕa tarte, yatiwi, axəlle u muklaṯṯe, štalle w rawixi ap pirat dəṯṯe w maṭʕanne u mede, d kətwa aʕmayye, w i ʕaskar dəṯṯe qayimo. 
169. Aṯən, maṭən l rəḥyo ḥaruto, surəhkərə yo i rəḥyaṯi w gawa margo w ʕayno, baʕ mə margo basime b gawa di rəḥyaṯi surəhkərə yo hawir, u margo basimo yo!
170. Omər: “Ḥolo!” Omər: “Mən yo?” Omər: “Ḥolo, lə gmaḥtina bi rəḥyaṯi!” Omər: “Azza disa i ruḥayḏux!” Omər: “Ya, ya ḥolo, u amrayḏux yo.”
171. ʕAbir i ʕaskar w ap pirat dəṯṯe w as səsyaṯṯe, maʕəbrənne lu margawo.
172. Efendim, axəlle u muklo, u štoyaṯṯe. Nahər aʕlayye, lo kəḏʕi, lo nahər w lo lo.
173. Hano, kəmmile Ǧanpola, čik bu tarʕo, bu tarʕo di rəḥyo.
174. Čik bu tarʕo di rəḥyo, azzən, əmmi: “Man hat?” Omər: “Ono no.” Gmoḥalle bas sayfe, as sayfe lo gʕəbri ebe, gmoḥalle bar rumḥe, rumḥe, rumḥe lo gʕobər ebe. De zərhkiri, Ǧanpola, ksaymi, lo ksaymi čara w midara, towalle, lo kowalle čara mene. 
175. Omər: “Hul d mayṯitu b gawe di rəḥyaṯi, gmayṯitu hat w ap pirat dəṯxu w as səsye w aḥ ḥayewən dəṯxu w i ʕaskar dəṯxu gmayṯitu eba. Faqat gdomannuxu ḥḏo.” Omər: “E?”
176. Omər: “Nari, d obe soz, d moṭeli i barṯo du malko d Məṣər, gdobeno dastur dəṯxu. W lo, hul d mayṯitu b gawe di rəḥyaṯi, gmayṯitu hatu w aḥ ḥayewən dəṯxu b gawe di rəḥyaṯi.”
177. Nari omər: “Bavo! Ptaḥ u tarʕo qumayye! W soz, d meqəm bayn eli w elux, gəzzinoola, gmoṭenola.”
178. Ptəḥle l Ǧanpola u tarʕo w napiqi, napiqi, rawəx u ḥolo, napəq u ḥolo, ṭaʕi i zəndaniyayo, lo məlle: “Xwarəz, b xaṭər diḏux!”
179. Omər: “Hay, gidi ḥolo zaġal, xayən!” Žnu maḥwelele ann aḏnoṯe, d qṭile bu margo u ḥafrit w dann arbʕi abne di pire ǧənniye.
180. Omər: “Ḥolo, dasturdan diḏux!” — “Hala xwarəz! L aḏəʕno, mən səmli.”
181. Omər: “Ḥur, ḥolo, gəzzux. Hul šwaʕ əšne kit lo doʕanno. I ḥurmayḏi amane d aloho w diḏux. W ma šwaʕ w ze, d l oṯeno, edi, l ma, d kəbʕat, hawa!” Ṭləble lu ḥolo xaṭər me Nari, mu xwarəz.
182. Hənnək azzən ʕal u oġur dəṯṯe, aṯən l dukṯayye w hiye fayəš.
183. Məllele l Ǧanpola, omər: “Ya Ǧanpola!” Omər: “Mən yo?” Omər: “Hawli səsyo!” Omər: “Kla ha i ṭawle.”
184. Omər: “I səsto, d kətyo taḥtux, kəbʕeniyo.” — “De səsto səhərda yo, kḥozat brinat eba.” Omər: “Ono, i səstayḏux kəbʕeno.”
185. Omər qayəm, mlelele xurčke d kallawat l Ǧanpola, l Nari, omər w rawəx ʕal u səsyayḏe, hule poṯe li walaye d Məṣər.
186. Hakkan yawmo, hakkan tre, hakkan yarḥo maṭi li walaye d Məṣər, li taliye di walaye. Omər maṭi li qaḥwe, kala bi taliye di walaye.
187. Omər hano ste, məllele lu qaḥwači: “Kəbʕeno, ya aḥuno, d howatli adlalyo.” Omər: “Aḥuno, ahlan wasahlan!”
188. Hano ste, gzayʕi di walaye, koṯanne ḥaramiye, u malko gmaqəm nobačiye.
189. Hano ste, Nari, kətle kamana mani b iḏe, gmoḥe aʕla. Məqam bi arʕo layt, d lo mopəq.
190. An nobačiye koṯən, kito ḥa bi qaḥwe, gzomər, de keliyaṯi, de haṯi, de haṯi, me d komər məqame basime, lo qṭiʕo iḏayye dann nobačiyye mu zamorano.
191. Ḥərre: “Kbahiro, nahər. Gnahər, manbahhe tloṯo bote mi walaye.”
192. Azzən, mərralle lu malko, əmmi: “Ya u malkayḏan! Bramšəl kətwa nobačiye, w manbahhe tloṯo bote.” Omər: “Qrayunne!” Qrannanne lan nobačiye su malko, omər: “Ha, qay hawxa səmxu? Nobačiye waytu, manbahhe tloṯo bote!”
193. Əmmi: “Ya u malkayḏan, kətwa ḥa zamoro w mkayfono b flan qaḥwe. Aḥna ste əmmina: “I keliyaṯi w i keliyaṯi” — maṣəṯlan aʕle, ḥəllan, gnahər.”
194. “E”, — omər, — “de zoxu, amerulle lawo: “U malko kṭolablux larke, l gabe.”” Aṯən, mərralle l Nari, əmmi: “Ya Nari!” Omər: “Mən yo?” Əmmi: “U malko kṭolablux, komər: “Haha, adlalyo dawatli hat gabi.” Omər: “Ahlan wasahlan!”
195. ʕAbər lu darizan du malko, drele šlono ʕal aḥ ḥaḏ̣ayər w ʕal u malko. U malko omər: “Ha abri! Kəbʕeno, d fətḥat u saz diḏux, be mə kətlux, be mə məqam bi arʕo kit, d əmmatliyo.” 
196. Omər mdayšalle. Tloṯo yawme, tloṯo lalye komalle lu malko. U malko omər: “Šxera xudera, hano oḏaʕwayno, abre d man yo, abre d man lo yo, gdobewayne i barṯayḏi!” — omər, — “Ašər, elo lo koḏaʕni, lo mən məlle yo w lo, al mə maṣlaḥa yo. Laybi d mdaganna aʕle.”
197. Omər hano ste Nari, omər deri lalyo, məlle: “Ašər adlalyo gəzzi hoyazno u taxt di xwazginiye di barṯo du malko.”
198. Omər deri lalyo azze, yatu ʕal u taxt di xwazginiye. Məlle: “Ḥa abri, xer yo?” Məlle: “Ašər, aṯino, d obatli i barṯayḏux.”
199. Omər: “Ḥur, abri! Ono kətli šuruṭ. U šuruṭ, d tolatle, gdobenuxyo. W lo, gqoṭaʕno qarʕux. Ḥṭiṯux b qḏolux.”
200. Omər: “Ahlan wasahlan!” Omər: “Ono, kətli šuruṭ, u šuruṭ diḏi: kətli ḥəmmam, gdobenux tmoni ṭaʕne d qayse, haka mašḥallux u ḥəmmam diḏi, ono (u šuruṭ diḏi hawo yo) gdobenux i barṯayḏi. Lo — gqoṭaʕno qarʕux.” Omər: “Ahlan wa sahlan!”
201. Hulele tmoni ṭaʕne d qayse, maḥatle bu ḥəmmam diḏe w lo šaḥən u ḥəmmam diḏi.
202. Hano ste, Nari omər: “De hay fayəšli adlalyo, gqoṭeli u ḥakəm. Hama b qim diḏi gmaṯnaḥno lebi. U mede, d kit b lebi, lo gṭoreno kulle.
203. Yatu ʕal u taxt diḏe w mdayšalle bu mamro.
204. Ḥəlle, koftiḥ u qṭoro du bayto, aṯile iḏo me lalʕal bu qṭoro du bayto. Ftiḥ u qṭoro du bayto, aṯi iḏo, d mḥalqo iḏa aʕle, qəṭlole.
205. Hano ste mḥele i kamanayḏe, məḥyole bi iḏayo, nafəl šayro mena.
206. Nafəl šayro mena, mədle lu šayro, maḥatle qum ḥaṣe, maḥatle qum ḥaṣe w daməx. Ḥəlle, kšaḥən u ḥəmmam diḏe.
207. Azze, qrelele lu malko, omər: “Ya u malkayḏi!” Omər: “Mən yo?” Omər: “Tox, šaḥən u ḥəmmam diḏux w raṯəḥ.”
208. Aṯi, omər: “Ašər, u mamrayḏux yo, šaḥən u ḥəmmam diḏi”, — omər, — “hulilux i barṯayḏi, u šuruṭ diḏi hawo yo.”
209. Hulele i barṯo, hano ste, Nari, azze u lalyawo, šrele ḥaṣe, nafəl u šayrawo me qum ḥaṣe.
210. I barṯo du malko məllale, əmmo: “Ḥayo muryo aloho! D lo moṭatli u fardo, u ḥawro du šayrano, ono l aṯyono aʕmux w lə kšəqlallux.” — “E”, — omər, — “na ise, ḥurma, madam hawxa yo, gəzzi bi arʕo.”
211. Omər Nari rawəx ʕal u səsyaḏe, ya alla, ya xude, azze bi briṯo. Omər azze li walaye, ḥəlle: kile u ʕumum di walayaṯi, kənne kulle bab bote. 
212. Kəmmi: “Ṣṭim bayto! Tolux! Kito lagge, gdəṯyo, məḥyolux maquro bi patke d qarʕux, gqəṭlolux!”
213. W kənne ad dukane ftiḥe w kul ašyah m dəṯṯe, i fərnaṯṯe, u qantin dəṯṯe, kulle kənne ftiḥe, lo kmaǧre zlam, d kole b rešayye.
214. Omər: “Alo, gəzzino, yosaqno l qarʕe d bayto mani, ṭr oṯe lagge, qəṭloli.”
215. Azze Nari, yasəq l qarʕe d bayto manək, ḥəlle: kaṯile lagge me ḥeḏor Mawṣal yo, me Šəngal yo, be mayko, aṯyo, zbəṭla ruḥa, səmla račaʕv diḏe, d məḥyole maquro b qarʕe, qəṭlole. 
216. Mḥelela i kamanayḏé, napəl xalxolo me raġla. Mədle u xalxolawo, u səḥər diḏa tle.
217. Məllalle, omər: “Hdim bote! Me mə gzayʕitu? I lagge azzala w i lagge azzala, hawxa gmayṯitu mi zuḥṯo, qay hawxa ǧari apxu?” Na ise napiqi. W mhalaxle, rawəx ʕal u səsyayḏe, azze bi briṯo.
218. Maṭi lu baḥar, kito gammiči, kle ʕal sapṯe du baḥar, kla i gammiyayḏe kawyo kar.
219. Omər: “Ya aḥuno!” Omər: “Mən yo?” Məlle: “Bu baxto d aloho w diḏux kəbʕeno d maruxatli, maqəṭʕatli u baḥarano.”
220. U gammiči məllele, omər: “Hdim bayto!” — omər, — “Hani tarte gammiyat m diḏi ġayəb, bam maye ḥniqi, hawən ġawr.”
221. Omər: “Ya aḥuno, ono ste tabaʕ diḏux.” Omər Nari, čik bi gammiyaṯi.
223. Omər aṯyo i gammiye l fəlge du baḥar w aṯyo l ġyoṭo, tuyo ġawr.
223. Omər l Nari məlle: “Gəmraǧeno m aloho w bəṯr menux, ya u zaboṭo di gammiyaṯi, kəbʕeno d obatli ḥšara w ʕlama, be l mə zbəṭlux i gammiyaṯi!”
224. Omər ḥəlle, gʕali iḏo bi gammiyaṯi, ṣawʕo lḥuḏe.
225. Mḥalaqle l Nari iḏe ela, aṯi ʕisaqṯo b iḏe.
226. Omər i naqqa d aṯyo i ʕisaqṯo b iḏe, omər l aloho hawxa səmle faraǧiye aʕle w karixo i gammiyayḏe w mhalaxla.
227. Omər hano, u gammiči, məlle: “Ya aḥuno!” Məlle: “Mən yo?” — “Aḥuno, kətli tarte abnoṯe ṭawwe. Tox, mnaqaylux ḥḏo manne, bəṯr d maxlaṣlux i gammiyayḏi.”
228. Omər: “Ya aḥuno, ono, dard kətli b lebi. Kkoraxno ʕal u dard diḏi, lo ḥaruli mann abnoṯatḏux.”
229. Omər l Nari mhalaxle, maṭi l quṣro bi barriye. Kʕobər lu quṣrano, kit tloṯo taxtat ebe. Kit tloṯ ṣweni d rezo w tloṯ qaze maqalye aʕlayye. Axilele kul ḥa pako manne w yatu taḥte taxt manək.
230. Hah! Ḥəlle, aṯile tloṯ yawne, a tloṯ yawnani šməṭṭe ap poṣtkat dəṯṯe manne w hawən tloṯ pirat.
231. Hawən tloṯ pirat, ḥḏo manne əmmo: “Ya ḥoṯo, adyawma mə səmlax?” I rabṯo əmmo: “Way hədmono baytax! Mə səmli? Ono bi walaye d Məṣər wayno w hawxa saymowayno, qəṭlowayno u ʕamo, d oṯanwo li xwazginiye di barṯo du malko d Məṣər. 
232. W yawma u yatumo du braziyayḏan aṯi, twəlle u səḥər diḏi, lo qadirono, lo abiʕono d məḥyalle ḏ̣arbo, qəṭlalle. Ono naməs lo səmli.”
233. Di nave ste əmmo, əmmo: “Ya ḥoṯo, ono, ono kətwo bi walaye, əṯyowayno, ayna manne, d nofaqwa, məḥyowayno maquro bi patke d qarʕe w qəṭlowaynole.
234. Aṯi u yatumo du braziyayḏan, mḥele i kamanayḏe ebi, u xalxolo d raġli nafəl meni, u səḥər diḏi tle.”
235. I ḥreto ste əmmo: “Ono stene, kətwo gammiye. Hani maġəlli tarte kore i gammiye du gammičiyawo w u yatumo du braziyayḏan aṯi, čik eba, məlle: “Krəḥmat i emo d aloho, kəbʕeno d obatli ḥšara me diḏax.” Mopaqli ṣawʕi, grəšle ṣawʕi, i ʕisaqṯayḏi šmiṭo m iḏi w u səḥər diḏi tle.” Hayo əmmo: “Ono kafirono bu braziyayḏi.” Hayo əmmo: “Ono kafirono.”
236. Napəq me taḥte du taxt dəṯṯe. — “Way, ahlan wasahlan, ya brazi! Xer yo, d aṯət?” Omər: “Ašər aṯino lu šayro, lu fardo du ḥawro du šayrayḏax.”
237. Əmmo: “Hawxa?” Omər: “E.” Əmmo: “Ya abri, de kale mədlux tloṯo zawge me darb zawgo!”
238. Omər mədlele tloṯo zawge d šayre w rawəx ʕal u səsyayḏe, aṯi l qume du baḥar. I naqqa d aṯi, aṯi u papur, dis hawi kar, u gammiči marwaxle w maqṭaʕle.
239. Maqṭaʕle, aṯi si barṯo du malko d Məṣər, məlle, omər: “Kale mṭelilax u ḥawro du šayro, me darb ḥa mṭeli tloṯo zawge.”
240. W ṭləble əzən di barṯo du malko mu babo, hulela haka rahl, haka ǧule, haka badle w mədle, maruxole, ya alla, ya xude, hule poṯe, hule poṯe lu mamlakat l Nari, aṯi.
241. Aṯi bu darbo, omər: “Ašər lattat eli, l Ǧanpola hat.”
242. I barṯo du malko əmmo: “Ašər, d əḏʕowayno, lanno elux, ya Nari, l əṯyowayno aʕmux.”
243. Omər: “Ya Ǧanpola!” Omər: “Mən yo?” Omər: “De annaqla kala maslamlilux i barṯi du malko d Məṣər.”
244. Hano ste hule soz aʕma, omər: “U soz d aloho bayn eli w elax, ya ḥurma: ono, hul d lo moḥeno ḏ̣arbo l Ǧanpola, d l əzzi, ṭorenolax bu ḥalano.”
245. Hano ste, Ǧanpola, hiye maṣro yo, zəhərkər yo.
246. Hama ʕaṣriye gmoyəṣ ṣawʕa, gmoyaṣla, gmoyaṣla, hul d əmmo “tarp” w nəflo.
247. Nari koṯe, gəmšayela, komər: “I wazʕiyaṯxu mən yo?” Kəmmo: “I wazʕiyayḏan hawxa yo.”
248. Omər: “Šayəl ʕal i ruḥayḏe!”
249. Walḥaṣəl omər: “I ruḥayḏi”, — omər, — “kila b qotəke tloṯ tlawʕe ne, I qotəkaṯi kila b gawe d baytik, u baytik kule b gawe d arnowo w i arnowo kla b gawe du gomušo w u gomušano kle b maqṭaʕ d šawʕo baḥare. De izux, mṭay i ruḥayḏe!” — “Hawxa?” — Omər: “E.”
250. Hano, Nari, məllela li barṯo du malko d Məṣər, omər: “Hul šeṯ əšne bəṯre di masalaṯi no w kazzi b xaṭər diḏax!”
251. Rawəx Nari w mhalaxle. Hakkan yawmo, hakkan yarḥo maṭi l quṣro bi barriye. Kḥoyər w lo kḥotər u quṣrano, d əmmat, kətle tarʕo, latle.
252. Mḥele u gurz diḏe ebe, ftəḥle tarʕo ebe. Kḥoyər, kala ḥḏo ʕal u taxt yatuto, mən ḥḏo? Kəmmole lu yawmo: “Nḥat, yəsqono l dukṯux!”
253. ʕAbər, omər: “Əšmax mən yo?” Əmmo: “Əšmi Čilkaziye no” — “Ah! Ma kətlax?” — Əmmo: “Kətli šawʕo aḥunone, kəmqatli hənnək w aḥ ḥafritin hani šwaʕ əšne.”
254. Walḥaṣəl məllela, omər: “Ašər, lebi napəl ebax.” Hiye ste əmmo: “Lebi napəl ebux.” Omər marke l tamhone ǧġilənne, omər maḥatle qarʕe ʕal bara di kačke, daməxle šawṭo, i kačke ste məlla: “Dawri yo, annaqla ono gdəmxono šawṭo.”
255. Omər i naqqa d damixo i kačke, mədle la qliḏe dad dukane kulle, ptiḥile.
256. Ptiḥile, kito dukano ʕatəmto. I naqqa d ptəḥle i dukano ʕatəmtayo, ḥa mi taliye di dukano omər: “Ahlan wasahlan b Nari! Oḏaʕwayno, gawro ṭowo, abre d babo hawxa gdoṯe bu hawar diḏi, maxlaṣli mi zəndaniyaṯi.”
257. Omər: “Hat man hat?” Omər: “Ono ʕAṭaš Marǧamaksi no. W kali ono mḥabso, mqaydo harke.” Omər: “Aydarbo ono gsamno čara menux?” Omər: “Bʕaṭ əšmo u ʕafrawo, ono gmoḥeno b ruḥi.”
258. Omər l Nari mḥele, bʕəṭle əšme, bʕəṭle, bʕəṭle bi dukano ḥarutayo bu ʕapro, omər hano, l ʕAṭaš Marǧamaksi, omər mḥele b ruḥe, ḥafrit we, u aḥuno d Ǧanpola yo.
259. Mḥele b ruḥe, efendim npəṣle ruḥe me bayn di rəṭməke du ʕafrawo, maq qayde w maz zineǧəranək, omər qayəm, mədle, knəflele lakmo l feme d Nari, twəlle tre ʕarše me diḏe w mədle li Čilkaziye, i ḥoṯo daš šawʕo aḥunone, maḥtole ʕal ḥaṣe, ya alla, maqṭaʕ daš šawʕo baḥare məblole.
260. Məblole l maqṭaʕ daš šawʕo baḥare, žnu maḥəsle b ruḥe l Nari. Haylo! Mašəġle poṯe mu admo. “Way gidi”, — omər, — “mə səmli!”
261. Gqoyəm, rowəx ʕal u səsyayḏe w əzze saš šawʕo aḥunone di kačke. Omər: “Šlomo aʕlayxu, aḥunone!” Əmmi: “Ahlan wasahlan!”
262. Kile huwwe baxto alle w laḥ ḥafritin, d mqatliwo. Omər: “Ayna d madʕər u šlomayḏi, hawo gəmʕawanno.” Omər: “Aš šawʕo aḥunone di kačke madʕarre u šlomayḏe w ṣulḥ we i kelikayo, ḥarb latwo.
263. Omər axəlle u muklaṯṯe, omər qayimi lu ḥarb, omər məlle: “Ašər ono ste gəmʕawannənxu.” — “Ya aḥuno, ḏ̣ayfo hat, lo kowe.” — Omər: “Ašər ono ste gəmʕawannənxu.” 
264. Efendim mḥarabbe tloṯo yawme l Nari w laš šawʕo aḥunone di kačke, di Čilkaziye. Qṭəlle aḥ ḥafritin, mṣafanne. 
265. Aš šawʕo mšawarre b ḥḏoḏe, əmmi: “Ašər kətlan ḥoṯo ṭawto, hama gdobinaleyo lu zʕuro ṭowano, lu gawro ṭowano, d səmle i naməsaṯi, gdobinale ḥoṯayna.”
266. Rawixi, koṯən lu quṣro, haylo! Hoṯo layt! Əmmi: “Pak! Bəṯr menan ḥoṯayna yarin ḥzelala, d mbela? Haṯi aydarbo?”
267. Omər: “Bavo, lo tolitu ḥṭiṯa d ḥoṯayxu, ašər ḥoṯayxu. Eli mḥeli u gurz diḏi bu quṣraṯxu, ftəḥli tarʕo ebe w ʕabənno w i masalaṯi eli simoli. L ʕAṭaš Marǧamaksi mədle l ḥoṯayxu, məblole l maqṭaʕ d šawʕo baḥare.” Omər: “U suč diḏi yo i masale: eli ptiḥoli, suč diḏi yo. Ašər gəzzino bəṯra d ḥoṯayxu.” 
268. Omər l Nari rawəx, ṭləble xaṭər mann aḥunone w mhalaxle.
269. Haka yawmo, haka tre maṭi li baxča, kafən ġalabe. Ḥəlle, kaṯile ṣeniye d rezo li baxča. 
270. Mədle d moḥe u tarwoḏayḏe eba, ḥəlle: kaṯile rawixo, mə rawixo? B hul w mul. Omər: “Haymən, d moḥat u tarwoḏayḏux eba, aṯyolux i rumḥo.”
271. “Aman aḥuno, kafinono!” — Omər: “Lo kowe. Ono w hat gəmǧarbina ḥḏoḏe.”
272. Omər Nari w u rawixano mḥalle tloṯo yawme b ḥḏoḏe w tloṯo lalye, l ḥa lo mṭele i ḏ̣arbo ʕal u ḥa. Omər mədde baʕ ʕafrat bu guleš l ḥḏoḏe, omər l Nari drele. Omər grəšle u sayfo, d qoṭəʕ qarʕe, ftəḥla ṣadra, kala kačke.
273. Omər məlle: “Oway! Way mə səmli! Hani kmo yawme ʕam pire kəmḥawrabno.”
274. “Eh”, — əmmo, — “ono w hat l ḥḏoḏe.” Omər: “Ašər b ḥoṯo w aḥunuṯo.” Omər: “Na ise.”
275. U lalyawo, d fayəš gaba, əmmo: “Ya aḥuno!” Omər: “Mən yo?” Əmmo: “I naqqa d əzzux d mičokat b ziqa, gmaḥtono u maktubano bu syoġano. D mičokat b ziqa, gnofəl u maktubano.” Omər: “Ahlan wa sahlan!”
276. Rawəx ṣafrayto me si ḥoṯo, azze l margo ḥreno bu kar w bu ʕamalano disa mqatalle ele, ele w li ḥḏo tloṯo yawme w tloṯo lalye, disa mbele i zoriyayḏa, dis nafiqo kačke. Dis omər: “B ḥoṯo w aḥunuṯo.” Omər: “Na ise.”
277. Tloṯo yawme bu karawo ʕam tloṯ pirat hawxa mqatele ele w alle, mbele i zoriyaṯṯe, hawi hiye w hənnək aḥwoṯe, huwwe dast di bratiye l ḥḏoḏe.”
278. Omər at tarte mərralle: “Ya aḥuno!” Omər: “Mən yo?” Əmmo, ḥḏo manne əmmo: “U kamar diḏi, d mičokat b ziqa, gmiḥəṣ ʕal ḥaṣi.” Ḥḏo manne əmmo: “D mičokat b ziqa, i ʕisaqṯayḏi gmiḥoṣo ʕal iḏi.” Omər: “Na ise.”
279. Əmmi: “Ḥur, ayko gəzzux?” Omər: “Ašər gəzzino maqṭaʕ du baḥar, koraxno ʕal ʕAṭaš Marǧamaksi.”
280. Əmmi: “Gmoṭat lu aqar d Qarabuluṭ. Hano, Qarabuluṭ, lo isane gmarfe, lo ḥayewən gmarfe. Ayko d ḥoze isane, illah gqoṭele. Rawixo layt bi arʕo aḏ̣rab mene.
281. Gəzzolux, i durtayḏe kiba, kiba tleṯi mətrowat, kula šeno d marmar yo. Klay ʕal i šenayo, b rawixuṯo gdoṯe, šopəʕ Qarabuluṭ. I naqqa d oṯe w šopəʕ, gəmšadallux ǧġara, lo šotat i ǧġara diḏe! Gəmšadallux muklo, lo əxlatle! Obelux ǧule, lo lawšat aǧ ǧulayḏe! D omər: “L mən aṯəṯ?” — amar: “Aṯino lu ḥarb diḏux.” — “E”, — gdomər, — “hway paya!””
282. Omər azze li durto d Qarabuluṭ, omər ḥəlle, kaṯi rawixo ʕarabi komo, omər šapəʕ aʕle. Omər šapəʕ aʕle, mšadallele ǧġarat, lo štele a ǧġarat diḏe, l Nari mšadallele ǧule, lo lwišile. Mšadallele muklo, l axile.
283. “Mə kəbʕat?” — Omər: “Ono kəbʕeno ḥarb menux.” — “E”, — omər, — “hway paya! Ahlan wasahlan!” Omər hawi paya.
284. Qarabuluṭ w Nari yasiqi li oda, səmmanne ḥšəmto, maḥšamme w ṣaprayto səmme as səsyaṯṯe w napiqi lu maydan. Mḥalle me ṣaprayto la tre b ḥḏoḏe, l ḥa lo mobele i zoriye d ḥa. Huwwe baxto l ḥḏoḏe, ʕaṣriye aṯən, dis səmmanne ḥšəmto, maḥšamme.
285. W deri d ṣapro dis mədde l ḥḏoḏe. Me ṣaprayto hul ʕaṣriye, l ḥa lə mṭele zoriye l ḥa. Tloṯo yawme bu karano. Takmil da tloṯo yawme mədde bu guleš daʕ ʕafrat l ḥḏoḏe, l Nari dəryole. Grəšle, grəšle u sayfayḏe, napiqo pire.
286. I naqqa d napiqo pire, omər: “Wawayle aʕli! Ono, Nari, howeno ḥafrit, howeno: tloṯo yawme, tloṯo lalye mqatanno ʕam ḥurma!”
287. Əmmo: “Vərt! L oṯe zaḥme aʕlux! Ono, haka d lebi lo nopalwo ebux, saymallux… ġalabe abne d babe xortin w ʕagidin qṭili, de haləx laš šalafat dar rumḥe w l qarʕe dar rawixe. U mede, d səmli bi arʕo, hat faqat, lebi nafəl ebux, mawxa lo mḥelilux ḏ̣arbo, qṭililux.”
288. Omər: “Na ise, madam hawxa yo, na ise.”
289. Fayiši gab ḥḏoḏe, hakkan yarḥo, hakkan šabṯo, ṭaʕi i barṯo du malko d Məṣər, haw kəṯyo l bole mu kef w mu ʕašəq.”
290. Hano, ḥa yawmo, Qarabuluṭ, ḥəngi d kətyo ḥurma ṣpahiye, šafərto, gəzza maṣiġo qarʕa l fema di bərke, efendim gməḥyo w msarqo b qarʕa, gnopəl manṯo me d qarʕa bi bərke w məḥyo i šalqe dam maye aʕle w gməblole l walaye.
291. Hano ste, u says du səsyo, du abro du malko, koṯe, gorašle reše di bərkayo, ksoyəm, lo ksoyəm, lo kšote.
292. Kḥoyər bi bərkaṯi, kale mede gmitalif ʕal am maye, gmoḥe iḏe, gmoyəd, nošo lo koḏəʕ, lo dahwo yo, lo mede yo, faqat kḥoyər, kḥoze čəkənto d galdo bi manṯaṯi, omər: “Haṯi manṯo d qarʕo yo.”
293. Məṭyole, hiwole hadiye lu abro du ḥakəm diḏe.
294. Kḥoyər u abro du ḥakəm, omər: “Haṯi manṯo d qarʕo d ḥurma yo.” Komalle lu babo: “Ono kəbʕeno menux, d ṭəlbatli i ḥurmaṯi.”
295, Gmoṭele qadar ʕəsri gandarčiyat, ḥḏo manne əmmo: “Az diya tama, ono gsaymono čara mena.”
296. Maqnaʕʕe i ganḏarčiye, səmmalla čike d dannəke. Čiko bi dannəkayḏa w mabramla u zambarak di dannəkayḏa.
297. Əmmo: “Kəbʕallax qume du quṣro, taṯi, be mən isan yo.”
298. Aṯyo, aṯyo l qume du quṣro, tlela i dannəkayḏa li gandarčiyaṯi w aṯyo.
299. Ḥəlla l Qarabuluṭ: kaṯila ḥḏo, kile ḥayḥay diḏa, nafilo bas səḥrat.
300. “Mən yo, mənyaṯi?” — Əmmo: “Ono kəṯyono, mu ḥaǧ baṭəlto no, ay yatumayḏi yatume ne, dewe mede gdoxeli baṭ ṭuronani, gfayši ay yatumayḏi yatume.”
301. Mḥelala ʕəsri ḥaṭroṯe, əmmo: “Ono, masayəl gabi layt.”
302. Ḥəlla, kaṯi Nari, nafəq, əmmo: “Ḥurma faqir balangaz no, kəṯyono mu ḥaǧ, ḥaǧiǧiye no w murte d yatume no, kəbʕono d howatli adlalyo.”
303. Omər: “Yade, ġamo layt.”
304. De ayna, d kətwa i sehrabandayo, aṯyo, hah, bi gave, səmlalle muklo w u muklo grəšla qumayye li gandarčiyayo, mašəġla as sefoqe, maštela u səsyayḏe. Hiye gəzze lu ṣaydo de dvira de dwera, hawyo navmali. Basəmme, fayišo kiba ʕaṣro, ḥamšaḥṣar yawme gabayye.
305. Əmmo: “Malava ono l mən aṯyono? D əḏʕono i ruḥo tano b mən yo, balko məblono i ḥurmaṯi lu abro du malko, Qarabuluṭ.”
306. Hano ste, Nari, i naqqa d doməx, kətle čike d xanǧarke, kuyo bi ṭazbunayḏe, d lo gorašla, lo gdoməx.”
307. Haṯi, i sehrabandaṯi, maṭwaʕla b ruḥa. Ḥəlle, gnofəl xurxur aʕla, omər: “Halbat ṭawiʕo, ṭawiʕo.”
308. Hiye ste grəšle i xanǧarkayḏe mi ṭazbunayḏe w daməx. 
309. Daməx, i sehrabandaṯi qayimo, mədla li xanǧar d Nari, mḥalqola bu baḥar.
310. Qayimo ṣafrayto Qarabuluṭ, kile miṯo Nari. Wawayle, wawayle, lo kewo w lo mede!
311. I sehrabande məllala, əmmo: “Ya Qarabuluṭ!” Əmmo: “Mən yo?” Əmmo: “U miṯo, me d mayəṯ, d əbʕe, d mətle i ǧanazayḏe.” Əmmo: “Lo!” — Qayəm u ʕumum, d kətwayle ǧule kulle, maḥtila w maḥatla ʕəl maǧ ǧule w mkasela, əmmo: “Ṭro foyəš harke.”
312. Haṯi ste, i sehrabande kəmmo: “Ya Qarabuluṭ!” Kəmmo: “Mən yo?” Kəmmo: “De, tax, ya i barṯyḏi, nḥat larke, ḥur! L Nari səmwayle harke i baxčaṯi, mʕadlole, koṯe reḥe du fərdayso mena, de tax, mə reḥo basimo koṯe mena!”
313. Haṯi ste, i naqqa d hiya w Qarabuluṭ knəḥti, i gandarčiyaṯi kayfo, gmaydo l droʕa w gčaykola bi dannəkayḏa.
314. W gmakərxo u zambarak di dannəkayḏa, ya allah, ya xude! W kobo poṯa li walaye du malko, d ṭlibole.
315. Hano ste, w hiye kle miṯo bayn daǧ ǧule, w mballe Qarabuluṭ.
316. Haṯi ste, ann aḥwoṯayḏe, i qamayto, u kamar diḏa ḥiṣ ʕal ḥaṣa, rawixo, əmmo: “Aḥuni b ziqa čik.” Aṯyo si ḥoṯayḏa, l ḥoṯayḏa ste əmmo: “Aḥunayna čik b ziqa w kəḏʕono, l Qarabuluṭ qṭila aḥunayna.”
317. Rawixi a tloṯ, aṯən li oda. Aṯən li oda, kḥayri: kile u aḥunaṯṯe miṯo. Pak lu ʕuǧbo rabo!
318. Ḥḏo manne raməlčiye yo, dukṯe d ḏ̣arbe layt ebe, ftəḥla u raml diḏa. 
319. Əmmo: “Ya ḥoṯo”, — əmmo, — “aḥunayna latyo miṯo w u aḥunayna, i ruḥayḏe bi xanǧar wa w i xanǧarayḏe, mḥalqəlle bu baḥar. Kila ʕal ḥaṣa d nunto, kliṯo.”
320. I ḥreto mzalṭalla ruḥa, mḥalaqla ruḥa bu baḥar, mopaqla i xanǧar du aḥuno mu baḥar.
321. Raməlčiye sehrdar wayne, aṯyo, maḥatla i xanǧar du aḥuno bi dukṯo.
322. Qayəm, frəxle ʕayne, omər: “Hay, ya ann aḥwoṯayḏi, aṯitu, xer yo?” Əmmi: “Ya aḥuno, xer yo, faqat, aḥuno, ḥzelanlux miṯo bu karano w bu ʕamalano. Aṯino, mopaqli i xanǧar diḏux mu baḥar.”
323. Omər: “Qarabuluṭ, ayko yo?” Əmmi: “Ašər, lo kəḏʕina.” Omər: “Həh! Li sehrabande məblola!”
324. Qoyəm, growəx ʕal u səsyaḏe, ya allah w ya xude, gəzze li walayayo. Kile dəngdəng di dahole w di zərnaye, kila i məštuṯo d Qarabuluṭ ʕal i arʕo.
325. Mdaywalla b ruḥa, isan lo gmaǧre mqadamla.
326. Hano stene, Nari, gəzze l bayto d ḥḏo armalto: “Šlomo aʕlax, yade!” — “Ahlan wasahlan!” — “Yade, haṯi mə dəmdəm d dahole w zərnaye yo?”
327. Əmmo: “Ya i barṯayḏi! (səmle ruḥe pire)”, — əmmo, — “mayko əḏʕono? Aloho mhawən! U malkayḏan ḏ̣olumo yo.”
328. Əmmo: “Kətwo ḥḏo, Qarabuluṭ məṭyole w kəmmi: “Qṭile u gawro w lo kəḏʕono, ya abrayḏi!”
329. Omər: “Ḥulto!” Əmmo: “Mən yo?” Omər: “Kit dukṯe di naniye gabax?” Əmmo: “Kit.” Omər: “Ašər ono Nari no.” — “Mu lebo?” — Omər: “E.”
330. “Kibax mamṭat ruḥax l Qarabuluṭ” — Əmmo: “Kibi.” — Omər: “De, zax, mṭaylan tapəske d qaṭiro mi suke!” — Mṭelale tapəske d qaṭiro, maḥatle i ʕisaqṯayḏe baynoṯe, omər: “De, zax, amar: “Bi ḥaṣra, d kitat eba, hama d məṭyono w dəʕrono.”” 
331. Əmmo mədla li tapəskayḏa, azza bayn du xel, du ʕeṣəl ʕamawo. Mərre: “Waḥ, waḥ, waḥ, pire, l ayko?” Əmmo: “Gməblalla i paške du qaṭirano l Qarabuluṭ.”
332. Əmmi: “Qarabuluṭ kḥošalla baq qarqure ḥašye bi rezo, bam muklone basime — lo kəxlo.” Əmmo: “De, tlayu, ono gmaqənʕalla.”
333. Azza, əmmo: “Pire!” — Əmmo: “Mən yo?” — Əmmo: “Lo mqadmat!” — Əmmo: “Ya i barṯayḏi, bi ḥaṣra, d kitat, hama məṭyono l gabax w dəʕrono.” — Əmmo: “Tax, tax!” — Aṯyo əmmo: “De, mḥay u tarwoḏayḏux bi tapəskaṯi!”
334. Mḥela, aṯi xərren diḏa, kila ʕisaqṯo. Əmmo: “Hano, more di ʕisaqṯo, gabax yo?” — Əmmo: “E.” — Əmmo: “De, mašər aʕli!” — Əmmo: “Walḥaṣəl, ṭr oṯe, moyəd (lə gmoraxno), ṭr oṯe, moyəd l droʕi, əzzano. Mede layt.” — Əmmo: “Mṭele u səsyayḏe ste aʕme?” — Əmmo: “Mṭele.” — Rawixi a tre ʕal as səsyaṯṯe, ya allah w ya xude, aṯən lu qaṣraṯṯe, kənne ann aḥwoṯaṯṯe heš yatiwe.
335. “E”, — omər, — “annaqla, ya ann aḥwoṯayḏi, hatu zoxu b dukṯayxu! W ono gəzzino, gəzzi, koraxno annaqla bəṯr i Čilkaziye.” Məllela l Qarabuluṭ, omər: “Ono gəzzi bəṯr i Čilkaziye.” Əmmo: “De oġur diḏux du xer, ono glawšono i badlayḏi du ḥarb, xəd meqəm.”
336. Omər napəq, ya allah, ya xude! Omər ḥəlle: kale kito arbʕo kəmqatli.
337. Kətte ǧəllək w kətte rawṭo w kətte kəmməke. Kənne ann arbʕo ne, kəmqatli aʕle. Hawo komər: “U rawṭo eli!” — Hawo komər: “I kəmməke eli.”
338. Omər: “Hdim bote, qay gqəṭlitu ḥḏoḏe? Hama gmoḥeno kefo, ayna maxxu, d meqəm d maṭi, ṭrowən ele!” — “E”, — əmmi, — “na ise.”
339. I naqqa d mḥele i kefayḏe l Nari, hiye mədle, maḥatle arbʕo lakme d lirat w rawəx ʕal u ǧulayḏe, maḥatle i kəmmkayḏe b qarʕe, omər: “Ya allah”, — omər, — “kəbʕenolux, ya ǧulo, d maḥtatli ʕal qarʕe du quṣro d ʕAṭaš Marǧamaksi, maqṭaʕ d šawʕo baḥare.”
340. Omər maḥatle ʕal qarʕe du quṣro, ann arbʕo daʕiri: “Way, alo, hdəmle baytayna, mbele.”
341. Ḥəlle, kul ḥa ḥzelele koməke d lirat. Əmmi: “Haṯi ṭowo səmle, gqəṭliwayna ḥḏoḏe, ele manpʕowa.” Mədde lak kallawat dəṯṯe hanək w azzən.
342. Hiye maḥatle i kəmmkayḏe b qarʕe w naḥət w kila i kalayḏe, i Čilkaziye yatuto. Kile ʕAṭaš Marǧamaksi latyo bu bayto. Mədle i kəmmkayḏe me qarʕe, hah! Ahlan wasahlan! “Ya Nari, aṯət?” — Omər: “E. E ayko yo ʕAṭaš Marǧamaksi?” — Əmmo: “Kle bu ṣaydo. U waxt d koṯe.”
343. Ḥəlla, kaṯi, maḥatle i kəmmkayḏe b qarʕe, lo kḥozele. Omər: “Mšayəl ʕal i ruḥayḏe!”
344. Walḥaṣəl mšayela ʕal i ruḥayḏe, omər: “I ruḥayḏi kla, xəd mərli, kila bi qotəke, i qotəkaṯi b gawe d baytək, u baytək b gawe di arnowo, b gawe du gomušo.” Omər: “Na ise.”
345. “Yawme di ʕruto zux, səmlux ṭalike qume du baḥar! Gnəpqi ag gomuše kulle, hiye, u aġa dag gomuše w ʕmiraṯṯe yo, gmaġəl bayn fəlgayye, ṣaqaṭ yo. Balak yo, ṣaqaṭ yo.” — “E”, — omər, — “na ise.”
346. Yawme di ʕruto azze, səmlele ṭalike, ḥəlle, gnapiqi ag gomušo mu baḥar, hano ḥa ṣaqaṭ yo. Balako kibe xəd šeno. Aṯi, qayimi kulle me qume, u ʕmiraṯṯe maġele bayn fəlgayye.
347. I naqqa d maġele bayn fəlgatte, mʕayašle bu tir w kavan l Nari, bayn dat tarte ʕaynayḏe grəšlele u tir w kavan diḏe.
348. Napəl gərren ʕal ag gomuše, mḥalaqqe ruḥayye bu baḥar. Hiye qṭile u gomušayḏe.
349. Efendim hedi mxabaṭle aʕle, qṭəʕle qarʕe w mofaqle i arnowayḏe me gawe w mofaqle u baytək diḏe me gawe di arnowo, čəlle gawe du baytək, mawfaqle i ʕəlbəkayḏe, grəšle tlawʕo me diḏe, qṭilole.
350. Hano, ʕAṭaš Marǧamaksi, ḥayəm, aṯi, məllela li Čilkaziye, omər: “Ḥayəmno.” Grəšle tlawʕo ḥreto m diḏe, hawi hama niv kušti.
351. Fayəš tlawʕo. Aṯi lu tarʕo, omər: “ʕAṭaš Marǧamaksi!” Omər: “Mən yo?” Omər: “Lo saymatwa i ḥəzbayḏux, d yawmo hawxa d ḥoḏ̣anno ʕal i ruḥayḏux?”
352. Omər: “Kala i kalayḏux. Ḥoṯi, emi yo, xəd məbloliyo. Ono zlam, kətli zərh aʕli w ḥoṯi emi yo. Kala, mawbəl i kalayḏux! Kəbʕeno i ruḥayḏi, d lo gəršatla.”
353. Mqadamlele i kačke, məllale, əmmo: “Qṭale!” Əmmo: “Graš qarʕe di tlawʕayo stene! D lo gəršatla, haha gəmḥayṣelux, gpočaqlux, gəmʕavaǧlux.
354. Efendim mḥele ruḥe bi ʕəlbəke, a tre, tloṯo karixi aʕla, i kačke mədla l qarʕa di tlawʕaṯi, grišola, hawo ste mayəṯ, ʕAṭaš Marǧamaksi mayəṯ.
355. Əmmo: “Aydarbo annaqla gəzzan!” Omər: “Lo zayʕat!”
356. Yatiwi ʕal u ǧəllək dəṯṯe w maḥatle i kəmməkayḏe b qarʕe, mḥele u rawṭayḏe ʕal u ǧəllək diḏe, omər: “Kəbʕenolux ʕal u quṣro d Qarabuluṭ.”
357. Aṯən se Qarabuluṭ stene, maṭʕalle u waxam naḏ̣ifo, d kətwo kule, haka be kmo ṭaʕne d waxam maṭʕallele w aṯi, aṯi se Ǧanpola.
358. Aṯi Ǧanpola, kḥayəm. Omər: “Ya aḥuno, ya Nari!” — Omər: “Mən yo?” (Kamili a šwaʕ əšnayḏe) — Omər: “Ya aḥuno!” — Omər: “Mən yo?” — Omər: “Bu baxtayḏux w d aloho kala i kalayḏux, i barṯo du malko d Məṣər, kala i kalayḏux.”
359. Omər: “Ya aḥuno, imkan latla bu qarʕayḏux, gqoṭanno hat stene.” — Hiye ste grəšle qarʕe da tlawʕe di ruḥayḏe, grəšle i ruḥo d Ǧanpola ste, Ǧanpola ste mayəṯ. 
360. Efendim maṭʕalle arbʕi baġle, mu mal diḏe kallat w dahwo w semo, kul ašyah me diḏe w mṭele Qarabuluṭ, i barṯo du malko d Məṣər w i Čilkaziye, hawən tloṯ.
361. Maruxile, maṭʕalle arbʕi ṭaʕne d mal, d kallat, dahwo w semo me d Ǧanpola w hule poṯe li walayayḏe annaqla.
362. Hule poṯe li dukṯo du ḥolo. U ḥolo ste bəṯr mene, makəmle u ʕumum dar ruʕye, dab baqore du ʕumum di walaye ʕal u xwarəz diḏe.
363. Maṭi li ʕaqar diḏe, kile kit ruʕyo komo. Omər: “Ruʕyo!” Omər: “Mən yo?” Omər: “Qay komo hat?” Omər: “Ašər lu ḥolo d Nari makəmle u ʕumum di walaye ʕal Nari.” Omər: “Zux, amər: “I bəšrayḏi aʕlux! Kaṯi Nari w kəmṭele tloṯ pirat, tloṯ kaloṯe, mṭele arbʕi ṭaʕne d mal.”” Azze, omər: “Usuf Aġa!” Omər: “Mən yo?” Omər: “I bəšrayḏi aʕlux: kaṯi u xwarəz diḏux.”
364. Omər: “Maḥetu u bašəl babawo bu ḥabs! Me zawno a brinat diḏi zbəṭwalle qamuškat, naqqa ḥreto ǧriḥile!” Omər maḥatte bi ḥabs.
365. Omər maṭi l daworo, məlle: “Daworo, qay komoḥat, hat w aq qanoynayḏux?” Omər: “Ašər, l Usuf Aġa makəmlelan ʕal u xwarəz diḏe w hati yo. Ḥəznina aʕle.”
366. Omər: “Zux, amər: “I bəšrayḏi aʕlux: kaṯi u xwarəz diḏux w kətle arbʕi ṭaʕne dinore, mal, dahwo, semo, aʕme mṭele tloṯ kaloṯe ste aʕme.””
367. Azze, omər: “Usuf Aġa!” Omər: “Mən yo?” Omər: “I bəšrayḏi aʕlux: kaṯi u xwarəz diḏux, mṭele arbʕi ṭaʕne d mal w dahwo w tloṯe kaloṯe stene.”
368. Omər: “Zbaṭu hawo ste!” Čəkke hawo ste bu ḥabs.
369. Maṭi l ruʕyo d ṣafure, omər: “Ruʕyo!” Omər: “Mən yo?” Omər: “Qay hat w aṣ ṣafurayḏux kome hatu?” Omər: “L Usuf Aġa makəmlelan ʕal u xwarəz diḏe.
370. Omər: “Zux, amər: “I bəšrayḏi aʕlux: kaṯi u xwarəz diḏux, mṭele arbʕi ṭaʕne d mal w tloṯ pirat ste aʕme.””
371. Omər: “Ašər annaqla šrolo yo.” Omər: “Marfeyunne mu ḥabs!”
372. Aṯi bi dahole, bi zərnaye bam məṭərbiye, bu kef w bu ʕašəq l qume du xwarəz diḏe w efendim w mhəlle ak kaloṯayḏe aʕle… ti žmira saġ!


======
Ritter: 097. M_X Malik Schahrawan und Kambar Zaman.txt
001. Əšme d babi Patte yo, ono me Xarabale no w ʕumri ḥamməš w šti əšne yo.
002. Kətwo w latwo, ṭaw m aloho latwo.
003. Hano, kətwo malko, u malkano, əmmiwayle Malak Šahrawan. Malak Šahrawan, kətwayle waziro, əšme Titəlyos. ʕIš w ʕamal diḏe — hiye u maširono d ʕal u malko. U qyomo w itowo wazirayḏe we, Titəlyos we.
004. Ḥa yawmo karəx u məǧləs diḏe, du malkano, omər: “Ya u malkayḏan, dlo ḥurma lo koweluxyo.” — “E”, — omər, — “kale u wazirayḏi, aṣl hiye yo. D hiye maʕmər, aṣl hiye yo w širatkar diḏi.”
005. “E”, — omər, — “ya u malkayḏi, ya Malak Šahrawan, ono gəzzi, ṭolabnox ḥḏo, i barṯo d Mir Sulayman, kəmmila ʕAdla, gədṭolabnoluxyo.”
006. Omər azzele su babo, se Mir Sulayman. Omər məlle: “Ha, xer yo?” Məlle: “Towat saġ, aṯino li xwazginiye di barṯayḏux, ṭolabneyo l Malak Šahrawan.”
007. Omər: “Ahlan wasahlan! Hawlan ḥamšaḥṣar yawme mədda, soyamno i barṯayḏi kar!” — “ʕAl aʕ ʕayne!”
008. Omər hawi qadar ḥamšaḥṣar yawme mədda bi ḥalo, hul d simole takkuz maǧ ǧule w mu raḥal w mi badlayḏa, me kul ašyah w aṯi. Lu wazirayḏe maruxole w məblole w mhirole. Mhərle i kalo d Malak Šahrawan lu wazirayḏe Titəlyos.
009. ʕAl at təšʕo yarḥe l aloho hulele abro. “Eh”, — u malko omər, — “ma grošamle w ma lo?”
010. Omər: “Kətli u wazirayḏi Titəlyos, hiye yo u širatkar diḏi, gdoṯe, rošamle.” Omər aṯi u waziro Titəlyos, məlle: “Eh, ya u wazir! Annaqla u zʕurano, hat d rəšmatle.” Maḥatle əšme du kurrəkayḏe, du abro du malko, Qambar Zaman.
011. Ayna d kətyo Qambar Zaman, bi arʕo alyaq mene w šafər mene lo kowe towe. Hano, hah, u abro di čiroke yo.
012. Haka šato, haka tarte, haka tloṯ maḥatle bu maktab. Maḥatle bu maktab w tlele u ʕəlm du maktab tamam.
013. Məllele lu malko, omər: “Annaqla mawlaflux u abrayḏi kul ašyah?”
014. Omər: “Ya u malkayḏi, latlux ḥaqqiye”, — omər, — “ayna d kətyo i walaye”, — omər, — “gdoṯe u abrayḏux baš šuqone di walaye, həngi d kətyo šafiro w layəq, gṭorən at tarʕe dad dukanaṯṯe ptiḥe, gəzzən li farǧe aʕle.” Omər: “Hat kəḏʕat, ya u wazirayḏi.”
015. Omər: “Gmabramne b ġer šuqo, ġalabe u ʕamo, d kətyo šafiro, kḥayri bu šufrayḏe w lo kowe, d oṯe bayn di walaye.” Gmawbele, gmawlafle u dars bu taʕlim d kul ašyah daṣ ṣubayiye, d kul ašyah di ʕaskariye.
016. Hano, u waziro, ḥa yawmo, ḥaž latle, ḥa lalyo kile yatiwo w Qambar Zaman ste kile yatiwo, haž žbaye falake latle, hano ḥa maǧ ǧən kqoyəm, komalle lu ʕmirayḏe, komər: “Ya mire mi!” Komər: “Mən yo?” Komər: “Adyawma ḥzeli ḥa, šufro bi arʕo layəq me diḏe layto.” U ʕmiro daǧ ǧən komər: “Man yo?”
017. Qayəm ḥreno maḥ ḥafritin daǧ ǧən l tamho, omər: “Ya mire mi!” Omər: “Mən yo?” Omər: “Ono ḥzeli adyawma ḥḏo ḥurma”, — omər, — “bu šufro bi arʕao, d alyaq mena, layt.” Omər: “Man yo?” Omər: “Sətti Bədur yo, i barṯo d Malak Ġannur yo.”
018. “E”, — omər, — “aydarbo?” Omər: “Žqurm di arʕao ap pirat gməblənne sag gawre.”
019. U ʕmiro daǧ ǧən məllale: “De, tre maxxu mičeku taḥte du qəryal du taxt diḏa w maḥetula barban d Qambar Zaman, bi odayḏe! W tre fərṭaʕne mšaleṭunne aʕlayye, d nəktənne, d maḥisi, d saymənne kef w ḥanake!” — “Ah”, — omər, — “ahlan wasahlan.”
020. Omər tre maḥ ḥafritin daǧ ǧən gmičoki taḥte du taxt d Sətti Bədur w gməblila li oda d Qambar Zaman, barban du taxt diḏe. Tre fərṭaʕne gəmšalṭənne aʕlayye, gnəktənne, gmaḥisi.
021. Hah, kḥoyər Qambar Zaman, kala kit ḥḏo, bu falak di arʕo ḥḏo xoṯa layt. — “Hat man hat?” — Əmmo: “Ono Sətti Bədur no. W hat man hat?” — Omər: “Ono Qambar Zaman no, u abro d Malak Šahrawan no.”
022. Omər tamo huwwe soz w qərar ʕam ḥḏoḏe la tre, hayo mḥaramla ag gawre di arʕo aʕla w hiye ste mḥaramle ap pirat di arʕo aʕle, d pirat, d lo moṭe, ġayni me Sətti Bədur, i barṯo d Malak Ġannur.
023. Deri du lalyo, dast d qedəmto, mḥalaqla li šamṯo ʕal ʕaynayye, a tre ṭawiʕi. Me d ṭawiʕi, aḥ ḥafritin, koṯən, mičoke taḥte du taxt d Sətti Bədur w gməblila li walaye du babo, gmaḥtila b dukṯa.
024. Gnohər, gqoyəm hano, Qambar Zaman, kḥoyər, i ḥatunayḏa layt, Sətti Bədur layt, aloho mhawən, mdaywalle, hawi fake w falqe. 
025. Aṯi i wazirayḏe Titəlyos, omər: “Ha, qay hawxa ǧari ebux?” Omər: “Ya Titəlyos”, — omər, — “ono pirat lo ṭləbwayli menux. I xatune d bramšəl kəbʕena menux. Ḥayo muryo aloho, mṭaya! Lo, gsamno čara menux.”
026. U waziro ste b ʕaql yo, aṯi, məllele lu babo. Omər: “Ya Malak Šahrawan!” Omər: “Mən yo?” Omər: “U abrayḏux Qambar Zaman mdaywalle, hawi pake w palqe.”
027. Aṯi Malak Šahrawan: “Ha, abri, xer yo, qay hawxa ǧari ebux?” Omər: “U waziro koḏəʕ. Ono lo ṭləbwayli maxxu pirat. W mṭele bramšəl ḥḏo, məṭyole u taxt diḏa w tavda maḥtole i qəryalayḏa. Sətti Bədur yo, i barṯo d Malak Ġannur. W haka lo kəbʕat ste, kala i ʕisaqṯayḏi b iḏi, mḥalfolan w hulan soz ʕam ḥḏoḏe, ono mḥaramli ap pirat di arʕo w hiya mḥaramla ag gawre di arʕo aʕla.” — “Hawxa?” — Omər: “E.”
028. Omər: “Ya wazir!” Omər: “Mən yo?” Omər: “Qay hawxa səmlux bu abrayḏi?” Omər: “Ya u malkayḏi, ono, haž mi masalaṯi latli.”
029. Omər: “Ḥur! Towelux haž w nopəq masayəl hawxa menux, bəṯr i ǧəzayḏux ġalabe yo.” Omər: “I ǧəzayḏi kalyo no.”
030. “Eh”, — omər, — “ya u abrayḏi, kala bi manṭəqa, d kḥokamno, ono malko no, Malak Šahrawan no, gmoṭeno ap pirat dag gawre, dlo gawro, d kənne abnoṯe, d kənne armalyoṯe, mnaqilux ḥḏo! Ayna d maḥtat iḏux aʕla, ono gṭolabnuxyo.”
031. Omər: “Ya ba, ono soz ʕam aloho, eli w li xatunaṯi hulan soz ʕam ḥḏoḏe, d ono pirat lo moṭeno w hiya gawro d lo šəqlo. Ḥayo muryo aloho, bəṯr mena pire lə gmoṭeno.”
032. W u kurrək hawi, mḥalaqle lu weš aʕle w zbəṭla li tangazariye w lat taxture gmoṭanne l reše, ksaymi, lə ksaymi, čara w midara lə ksaymi me Qambar Zaman w maṭi li daranǧe du mawto.
033. Hano ste, Malak Šahrawan, mḥabasle u wazirayḏe, hulele ǧəza, ʕal d ǧari hawxa bu abro. Taxture bi arʕo lo fayəš, d lo mṭalle l reše d Qambar Zaman, w čara lawi. Dard yo, u dard di pire zaḥme yo.
034. Haṯi ste, i kačke, be aydarbo ǧari bu nxiroyayḏa, b Qambar Zaman, Sətti Bədur hawxa ǧari eba. Mḥalaqle lu zang du mawto aʕla w li razale w li balangaziye w lu kewo w li razale aʕla, kəmmo: “Ax! Qambar Zaman!”
035. Hano, kətla aḥuno, kəmmile Marzawan. Hano tuǧar we, mʕadele u bazərgan diḏe, d ze li tiǧariye. 
036. I emo məllale, əmmo: “Abri!” Omər: “Mən yo?” Əmmo: “Abri, ḥoṯux kala ʕal i daranǧe du mawto. Zux, krax ʕal Qambar Zaman, be lo gmoṭatla xabro mene, tolat as səḥḥiye mene, ḥozina, ʕiš diḏa mən yo, balki ḥoṯux lo mayṯo.”
037. Hano ste, gmičək bi gamiye w koṯe ʕal u baḥar. Kqaymo i hava i vərṭonak ʕal i gamiye w i gamiyaṯe mparpso. W kule piže di gamiye kəzza b dukṯo. Hano, Marzawan, ʕal piže me di gamiye hawi qav du baḥar.
038. Maṭi li walaye d Malak Šahrawan, u waziro mḥabso yo (kile bi odakke mḥabso), bu šubbak kḥoyər, kaṯi zlam ʕal dapke ʕal u baḥar. Sobah we. Hama šməṭle aǧ ǧulayḏe, mḥalaqle ruḥe bu baḥar l Titəlyos lu waziro, mawpaqle u zlamano Marzawan mu baḥar.
039. Omər: “Ha, abro, qay hawxa ǧari ebux?” Omər: “Ya u aġayḏi, ono kkoraxno ʕal Qambar Zaman, ḥoṯi maṭyo li daranǧe du mawto mak karbat diḏe, aʕle kkoraxno.”
040. “Eh”, — omər, — “ʕomər bayte d aloho! Madam aʕle kkərxat w darmonayḏux kale gabi, halux!” Mṭele Marzawan.
041. Omər: “Ya Malak Šahrawan!” Omər: “Mən yo?” Omər: “Hano u aḥuno d Sətti Bədur yo, hano taslim diḏux. Mawbele su abrayḏux, efendim, d msahele, balki nofəl raḥa ebe w noyaḥle. Hiye ste, u dard diḏe mḥele ʕal i ḥoṯo w korəx aʕle.”
042. Mṭalle Marzawan u aḥuno d Sətti Bədur se Qambar Zaman, omər: “Ya aḥuno!” Omər: “Mən yo?” Omər: “Ḥoṯi ste nafilo xoṯux w aʕlux gəmšaylo w mak karbat diḏux w naxwaš yo.” — W msahele. Qambar Zaman ġalabe gəmsahele.
043. Komər: “Ya aḥuno, lo zayʕat, gmobannux l gab ḥoṯi w hoṯi stene aʕlux ǧari eba.” — “Ah”, — omər, — “ahlan wasahlan!”
044. De dvira w de dwera, komər hano Qambar Zaman bay yomoṯe de de de, gdoʕər ʕal ruḥe. Hawi, daʕər lu darbo d meqəm, nayəḥle.
045. Malak Šahrawan aṯi, ḥəlle bu abro, omər: “ʕOmər bayte d aloho, d nayəḥle lu abrayḏi! Ṭro tə mede loweli!”
046. Ḥa yawmo napiqi hiye w Marzawan, napiqi li gazma. Omər: “Ya aḥuno!” Omər: “Mən yo?” Omər: “Aməlle l babux, d obelan xarǧiye, howina msayyər, əzzano bu papur ʕal u baḥar, kərxina bi arʕo w mətkayfina, əxlina, šotina.” Omər: “Ahlan wasahlan, ya aḥuno! U mal d babi ġalabe yo. Gṭolabno, u mede, d ṭolabno, lo komər: “Lo.”
047. Aṯi Qambar Zaman, omər: “Ya ba!” Omər: “Mən yo, abri?” Omər: “Kəbʕeno, d obatli zaxira w quwa, d koraxno bi arʕo w mətkayafno w doʕanno lu kawn w lu zaman d meqəm.”
048. Omər: “Abri, ax xazayən d babux ġalabe ne.” Omər hulele u mede, d lazəmle, i xarǧiyayḏe. Ele w l Marzawan mqadamme qume du baḥar w aṯi u papur, čiki bu papur w səmle lu papur ḥaraka. W azzən haka yawmo, haka šabṯo. Omər maṭən li walaye d Marzawan, d kətyo Sətti Bədur, i ḥoṯo, eba.
049. Hano ste, məllele, omər: “Ya aḥuno, Qambar Zaman!” Omər: “Mən yo?” Omər: “De, gmaḥənno b odakke harke w gəzzi, msahanno ḥoṯi kmo, ḥoṯi ste, gdomanno: “Kale mṭeli Qambar Zaman, gəmsahanna, balki nopəl raḥa eba, d qədro qaymo w yətwo.” Omər: “Ya aḥuno, hat kəḏʕat.”
050. Hano, Marzawan, azze, omər: “Ḥoṯo!” Əmmo: “Mən yo?” Omər: “I bəšrayḏi aʕlax, kale mṭeli Qambar Zaman. W d annaqla qum, ʕadəl ruḥax, xd i baybunto, d lawšo i xamlayḏa, lwaš i badlayḏax w axul w mətkayəf a kmo yawmani, gmoṭene l gabax. D ḥozatle, ġalabe gtowat fərḥan w gnoyaḥlax.”
051. Omər i kačke, d šamiʕo u xabrano du aḥuno, bay yawmoṯe gəmkayfo w kəxlo w šətyo w gnoyala, aṯyo li ḏ̣arbo d meqəm Sətti Bədur. Əmmo: “De mṭaye!”
052. Hano ste gəzze, gmašməʕ u babo. Komər: “Ya ba!” Komər: “Mən yo?” Komalle l Malak Ġannur, komər: “Mṭeli Qambar Zaman w u dard d ḥoṯi aʕle we.”
053. “E”, — omər, — “ya u abrayḏi, zux, mṭaye! Ono, soz huli, bəṯr me d kətyo ḥoṯux leba aʕle, gmohanna aʕle.” Azzən, mṭalle Qambar Zaman w mhərre Sətti Bədur aʕle.
054. Omər i šatayo omə l aloho hule mall ilone w mab baxčat dəṯṯe, omər ʕal poṯe d Qambar Zaman, omər u ḥa b tloṯo w b ʕaṣro w b tleṯi. Haqqa l aloho hule ʕal poṯe du zʕurawo, mal w təkyan, mab baxčat w mak karme w me kul ašyah dəṯṯe.
055. Omər fayiši haka yarḥo, haka šato, haka tarte gabayye, haka tloṯ.
056. Omər ḥa yawmo, hawo ste, aṯyo i emo, u babo, Qambar Zaman, aṯən l bole u waxt w u zaman.
057. Omər kḥayro i kačke Sətti Bədur ebe, məlla: “Ha, Qambar Zaman?” Omər məlle: “Ya, Sətti Bədur, ono ste kəḥzelax abre d malko no w meni w ze l babi latle w yawma ʕayne d babi bu darbayḏi yo. Haka hani šato, haka tarte ono kkoraxno bi ġaribiye. D əbʕe doʕanno laf babi. Babi w emi, ʕaynayye bu darbayḏi yo.” — “Eh”, — əmmo, — “gṭəlbono əzən me babi w gsaymina ḥaraka.”
058. Aṯyo Sətti Bədur, əmmo: “Ya ba!” Omər: “Mən yo, barṯi?” Əmmo: “Hano, Qambar Zaman, komər: “Hani šato, haka tarte bi ġaribiye w ʕayna d emi w d babi bu darbayḏi yo, kəmʕayši u darbayḏi. D əbʕe d obat əzən diḏi, ono ste abre d malko no w ḥa lḥuḏe no, d əzzino lu mamlakat diḏi.””
059. Omər: “Ya i barṯayḏi, oġur w falak dəṯxu du xer! Kala gdobenax ʕaskar w quway w zaxira w u mede, d əbʕat. U mal d babax ġalabe yo.” Omər u malko, omər səmle i barṯo kar mu raḥal, me kul ašyah, hulela ʕaskar, mufriz d ʕaskar aʕma w rawixi, ṭləbbe xaṭər maḥ ḥaḏ̣ar, mu babo w səmme ḥaraka, l Qambar Zaman w li ʕaskar w li aṯto.
060. Omər aṯən li walaye, li walaye d Malak Rumanes. Omər Malak Rumanes u malkayḏa yo, omər u malko di walayaṯi yo.
061. Omər hawo ste dəqle i čadərayḏe l Qambar Zaman qume di walaye, efendim hiye ʕiš w ʕamal diḏe: gəzze lu ṣaydo w lu kef w lu nečir diḏe, ʕiš diḏe lo gmoṭe mi arʕo.
062. Omər kale hiye w i aṯtayḏe taḥta di čadəraṯṯe. Omər ḥa yawmo gle ṣafra di aṯto, omər kətla dərraye ʕal ṣadra. Omər obəʕ d mkase ṣadra di ḥurmayḏe, d Sətti Bədur, omər ḥəlle, aṯi ṭayro, lqəṭle i dərrayo me ṣadra di aṯto.
063. Omər hama hiye hawxa, şre ḥaṣo, qayəm, kətyo, məlle: “Gzobaṭne.” — U ṭayro gdomər “pər”! Gmaḥət tamho, gəmhaləx, gəzze hiye ste hawxa bəṯre, rabano, qayəm, šre ḥaṣo w zalṭono. Ha l zboṭo u ṭayro w ha l zboṭo w ha l zboṭo w ha l zboṭo.
064. Ḥəlle, kṭawəʕ u yawmo aʕle w bu kar w bu ʕamalano. Qambar Zaman raḥəq mi aṯto w mi čadərayḏe w mi ʕaskar diḏé w ḥaru u ḥal aʕle w hawi šapərza w balangaz.
065. I aṯto ste kqaymo, mə kqaymo? Qambar Zaman layt. Ḥəlla, kənne aǧ ǧulayḏe bi dukṯo, ḥəlla b ṣadra, əmmo: “Həh, u mede, d maṭile l Qambar Zaman, mi dərrayaṯi d ṣadri yo, mayo maṭileyo.”
066. Lwəšla aǧ ǧule du gawro w hiya maḥatla əšma Qambar Zaman b dukṯe du gawro.
067. Hano, Qambar Zaman, gdoṯina annaqla bəṯre, gṭorina Sətti Bədur. Hano koṯe l walaye, i walayaṯi daǧ Ǧuhu yo. W yawme d šabṯo yo, kənne ad dukanaṯṯe w kul ašyah m dəṯṯe (Ǧuhu ne) ṣxire. Hano ste kqoləb u ṭayro li baxča d Xarmane Ǧuhu w tamo u ṭayro kmətle.
068. Hano ste kšopəʕ bi walaye daǧ Ǧuhu, noše lə kḥozele. Koṯe su ǧanono di baxča: “Ha, aḥuno, šlomo aʕlux!” — Omər: “Ahla w ġalabe b xer! Aḥuno!” — “Ha!” — Omər: “Ṭayo hat, ṣuroyo hat?” — Omər: “Ašər, aḥuno, kurmanǧ no, ṭayo no.” — “E”, — omər, — “ono ste bi walaye d Xarmane Ǧuhu bayn daǧ Ǧuhu ṭayo no, u ǧanono di baxčayḏe no. Hama de aḥuno, ono w hat, gʕawdina bi baxčaṯi w gduxlina u laḥmayḏan.” — “E”, — omər, — “aḥuno, ahlan wasahlan! Gšəġlina bi baxčaṯi.”
069. Omər i šatayo šġəlle bi baxčayo, omər l aloho lawle tə mede mi baxčayo. Omər all ilonaṯṯe ḥaroše napiqi w mede l aloho lawle mede mena.
070. Omər hano ste, i ḥurmayḏe Sətti Bədur, omər, hano l Malak Rumanes qrelela ḥa yawmo, mʕazmole. Hiye komər, Qambar Zaman yo, lo koḏəʕ, mšayele: “U abro d man yo?” Omər: “U abro d Malak Šahrawan no.”
071. Omər: “Ya u braziyayḏi, madam u abro d Malak Šahrawan hat, tux l gabi, gdobenolux Sətti Bədur, i barṯayḏi, d obenolux Nazhatilzaman, i barṯayḏi (mġalaṭli u xabrawo), gdobenolux Nazhatilzaman, i barṯayḏi.”
072. Haṯi, i kačke, lawilayo, d lo qaymo, qayimo l iḏe Sətti Bədur, yaʕni maḥatla əšma Qambar Zaman, qayimo l iḏe du malko, d Malak Rumanes, nšəqla iḏe du malko, efendim mbaraxle i barṯo aʕla w maṭyola taḥte di čadərayḏe.
073. Bu kar bu ʕamalawo lalyo w tre, tloṯo, kḥayro i kalo, kəmmo: “Malava haṯi mə ḥṭiṯo rabṯo səmli! Hano, u malkano Qambar Zaman, lo kobe w lo šoqəl aʕmi, haṯi, i taǧidayḏe, mən yo du malkano, d abre du malko, d lo kobe w lo šoqəl aʕmi?”
074. Ḥa yawmo Sətti Bədur məllala, əmmo: “Kit dukṯe di naniye gabax?” Əmmo: “Ya u malkayḏi, kit dukṯe di naniye gabi.” Əmmo: “Ašər gdəmmallax di doġriye. Ono ste ḥurma xoṯax no. Faqat ono w hat gkolina, kətli zlam, Qambar Zaman, u gawrayḏi. Haka l aloho səmle naṣib w xer, aṯi, šxa ono w hat gtowina at tartayna hawiyat.” — “E”, — əmmo, — “qmaqblono b qarʕi w d babi, ono ste xoṯax gməṭyono qəm diḏi bu ḥal diḏax.”
075. Maḥtole l Malak Rumanes gumrukči, gəmgamrko u mal, d koṯe bap papure ʕal u baḥar w kul ašyah, Qambar Zaman gəmgamrakle.
076. Haṯi gṭorina mena, annaqla gdoṯina ʕal Qambar Zaman. Maḥatle əšme Aḥmad w kile bi walaye d Xarmane Ǧuhu, kšoġəl bi baxča. ʕIš w ʕamal diḏe w du ǧanono: kšəġli.
077. I šatayo l aloho hule deri šato mi baxčaṯṯe mede dlo qadar. Fləġġe az zaytunaṯṯe ele w lu ǧuhu w lu ǧanono, kul ḥa qayəṯle kmo tanagayat, haka ʕəsri w haka tleṯi w haka arbʕi.
078. Mḥalle bi baxčaṯṯe. Ḥa yawmo mḥele l Qambar Zaman i qazmayḏe, napəq kesoyo. Kmoyəd u kesoyano, kʕobər, kala škafte mliṯo, mliṯo dinore w kile i dərraye di aṯto ʕal qarʕa di kawmo dad dinore.
079. Omər: “Aḥuno!” Omər: Mən yo?” Omər: “Tux, aḥuno, l aloho hule.” Omər: “Aḥuno, naṣib diḏux yo.” Omər: “Lo kowe.” Efendim pləġġe ak kallawat dəṯṯe, kul ḥa, qayəṯṯe tleṯi tanagayat d dinore, ele w lu ǧanono.
080. Hano ste, hawyo i gamiye d Xarmane Ǧuhu kar, d əṯyo li walaye d Malak Rumanes, d məṭyo u mal diḏa, mzabnole li walaye, az zaytune w mal diḏa.
081. Hano ste, Qambar Zaman, məllele lu aġayḏe, omər: “Ya u aġayḏi!” Omər: “Mən yo?” Omər: “Ono ste, qayəṯwayli kmo tanagayat d zaytune, kəbʕeno d maḥənnənne bi gamiyayḏux w oṯeno aʕmux, mzabannənne.” Omər: “Qay lo koṯat? Səm ruḥux kar!”
082. Maḥatle ad dinorayḏe kulle bat tanagayat w mlele kul ḥa, hawxa maḥatle əšmo d zaytune aʕlayye w maḥatle i dərrayayḏe ste b gawe d tanagaye manək w mḥalaqle at tanagayat daz zaytunayḏe, mḥalqile l gawa di gamiye.
083. Hawyo i gamiye kar, i aṯto du ǧanono du dast bərayḏé mqawlǧo. Omər: “Aḥuno, waxt d gsaymo i gamiye ḥaraka, w gəmfayšat.”
084. Omər: “Aḥuno, axili laḥmo w malḥo me qum iḏe di ḥurmayḏux, hul d lo noyaḥla, ašər lə gṭoreno, lo gəzzi. Walaw d saymo i gamiye ḥaraka stene.
085. Ha bu karawo, mayiṯo i aṯto du ǧanono dudast bəra d Qambar Zaman. Hul d təlyəlle, i gamiye səmla ḥaraka, azza li walaye d Malak Rumanes w qliʕole, hule l Xarmane Ǧuhu u mal diḏe kule, mzaballe.
086. Omər: “Ya rabi! U zlamano, u ǧanonayḏi, fayiši a kmo tanagayatani daz zaytunayḏe w l aṯi. Aydarbo soyamno appe?”
087. Haṯi ste, Sətti Bədur, gumrukči yo, šamiʕo u xabrayḏe, əmmo: “Madam u moro latyo rešayye, d obatline. Kəmmi, az zaytune daǧ Ǧuhu basime ne, ono gzowannənne l ruḥi.” Omər: “Gdobenuxne.”
088. Mṭela u qaponči, tqilile, hule ḥaq d Xarmane Ǧuhu w məllale laḥ ḥəmmal, əmmo: “Mawbelu az zaytunani l taḥte d čadərayḏi!” W mṭalle az zaytune l taḥta di čadərayḏa. 
089. ʕAṣriye aṯyo, hawyo kar w aṯyo me feme du baḥar mu gumruko du mal. Aṯyo, hawyo kar, ʕaṣriye məllala l Nazhatilzaman, əmmo: “Ya Nazhatilzaman!” Əmmo: “Mən yo?” Əmmo: “Zwəlli adyawma ʕəsri, tleṯi tanagayat d zaytune, kəmmi, az zaytune daǧ Ǧuhu basime ne. Mṭay, ḥozina, ḥozina, gmətxoli, yan lə gmətxoli?”
090. Omər Nazhatilzaman azza mṭela tanagaye maz zaytunanək w ftiḥola. Ftiḥola l Sətti Bədur, kḥayro: kla i dərrayayḏa ʕal pema di tanagaye bat tawfiqat d aloho. “Eh”, — əmmo, — “l aloho mʕadlole.”
091. Aṯyo, mšadalla tre polus, əmmo: “Zoxu, ḥzayu: Xarmane Ǧuhu be səmle lu papur diḏe ḥaraka, lo səmle!” Aṯən, əmmi: “Bavo, lo səmle ḥaraka w kil i gamiyayḏe.” Əmmo: “Zoxu, zbaṭule, mṭayule larke!” Mṭalle Xarmane Ǧuhu, omər: “Mə kəbʕatlux meni, ya Qambar Zaman?” Omər: “Abadan, kəbʕeni u moro daz zaytunani menux harke. D lo moṭatle, gqoṭaʕno qarʕux.”
092. Hano ste, Xarmane Ǧuhu, məllele lu brazi, omər: “Rwax b taqsi w zux, bram ʕal u baḥar w aməlle: haha, poṯo ḥləqto, ḥḏo dlo ḥloqo, kṭəlbilux.”
093. Hano ste, u brazi d Xarmane Ǧuhu, gmičək bu taqsiyayḏe, ya alla w ya xude, i walaye d Xarmane Ǧuhu ayko yo?
094. Koṯe, komalle l Aḥmad: “Aḥmad!” Komər: “Mən yo?” — “Kṭəlbilux bi walaye d Malak Rumanes.” Maḥatle bu taqsi, gmoṭele.
095. Kḥayro Sətti Bədur lu ḥal diḏe, li fəqriye, d čik eba, w li balangaziye, məllale l Xarmane Ǧuhu, əmmo: “Hat, zolux, dastur yo elux, zolux!” Hiye čik bu papur diḏe, səmle ḥaraka l Xarmane Ǧuhu.
096. Hano, Qambar Zaman, kəmmole Sətti Bədur, kəmmo: “Lo kəḏʕatli?” Komər: “Lo koḏaʕnolax.” — “Malik na šowutu. Ono Sətti Bədur yo, i aṯtayḏux no. Hani zaman azzux w lo kəḏʕat l nošo?” Hul d mbašbəš əšmo, w mbela li ḥəmmam, səmle ḥəmmamiš.
097. Əmmo: “Kala i badlayḏux aʕli, hama bi badle ḥur! Lo kəḏʕatli?” — Hulale i badlayḏe.
098. Efendim huwwe u xabro l Malak Rumanes, əmmi: “I bəšrayḏan aʕlux! Kaṯi u ḥaṯnayḏux u ḥaq.” — “Ah”, — omər, — “ahlan wasahlan!” Dis naqqa ḥreto mhəlle Nazhatilzaman i barṯo ʕal Qambar Zaman w hiye w Sətti Bədur hawin hawiyat.
099. Hawən hawiyat, at təšʕo yarḥe l aloho hulalle tre abne, maḥatte ḥa əšme Abǧad w ḥa Asʕad, a tre abnaṯṯe. Ann abne di čiroke ne.
100. Ha dvera ha dwera. Haka tloṯ əšne, arbaʕ maḥtənne bu maktab, hawən birawar qadar ḥṣar əšne.
101. Ṭləbbe Qambar Zaman lu safar, tloṯo yarḥe. Məllalle lat tarte pirat diḏe, omər: “Ḥur, ono gəzzi w aḏnayxu ʕal an naʕime, ʕal Abǧad, ʕal Asʕad w ono gəzzi tloṯo yarḥe, ṭləblali li ḥkume lu safar.” Qambar Zaman hule poṯe lu safar.
102. W at tarte pirat, yarḥo yo, haka tre yo, at tarte pirat (ḥašša i štaġaliye adab yo), hayo məlla layo, əmmo: “Hat, ṭro məǧġəl u abrayḏax aʕmi.” W hayo əmmo: “Ṭro məǧġəl diḏax aʕmi!”
103. Qrannanne lan naʕime. An naʕime: “Oh, b ayno dino kowe? Hatu yawmo ammoṯayna gməqritu w aydarbo gməǧġolina aʕmayxu?”
104. Ap pirat mšawarre b ḥḏoḏe, əmmi: “Yawma d oṯe Qambar Zaman mu safar, an naʕimani gdəmmile lu babaṯṯe, gqoṭəʕ qarʕe d tartetayna.
105. Gqorinale lu ǧalodo, gmaslminanne lu ǧalodo, ṭro qoṭəʕ qarʕe da tre naʕimayḏan!” Qralle lat tarte lu ǧalodo, əmmi: “Mawbəl a tre naʕimani l dukṯo raḥəqto w ǧladən!”
106. Baʕ an naʕime dam malke ne, efendim, an naʕime dam malke a tre lwišoye. W məpqile lu ǧalodo, mḥele qumayye w məblile l ṭuro xarabǧəh.
107. A tre zbəṭṭe i nawqe d ḥḏoḏe. Omər: “Aṯyo u ǧlodaṯxu.” Hawo komər: “Ono, bi qamuṯo qṭaʕ qarʕi!” Hawo komər: “Ono, bi qamuṯo qṭaʕ qarʕi!” W a tre zbəṭṭe i nawqe d ḥḏoḏe w kəmmi: “Tavda qṭaʕ qarʕayna!”
108. Hano, u ǧalodo komər: “Aydarbo qoṭaʕno da tre naʕimani w me ṣafro oṯe u babaṯṯe w way bəṯr! W mšayəl w nəpqo aʕli, u kənez diḏe gḥoyakle.”
109. Mətfakalle b ʕaql diḏe lu ǧalodo, omər: “Lo! Gdobeno i baratiyaṯṯe, a tre naʕimani ṭro əzzən, bi arʕo kərxi w ono ʕal mə diḏi gǧoladno qarʕe dann abne du malko w maḥənno u obal du malko b qḏoli? Me ṣafro d doʕər mu safar, u kənez diḏi gḥoyakle me šawʕo babe w vər.”
110. Hano, u ǧalodo, məllalle, omər: “Ya ann abnayḏi!” Əmmi: “Mən yo?” Omər: “Zoxunxu b briṯo, li walayaṯi haw oṯitu w zoxu bi arʕo!” Omər hani, a tre naʕimani du malko, d Qambar Zaman, mhalaxxe, omər maṭən l walaye, omər li walaye du malko daǧ Ǧuhu, li walaye d Daqnanus, du malko daǧ Ǧuhu.
111. Omər hano, Abǧad, u naʕimo yo, məllele lu aḥuno: “Ya Asʕad!” Omər: “Mən yo?” Omər: “Aḥuno”, — omər, — “ṣahyo no, kəbʕeno, d əzzux, ṭəlbatli paške d maye w moṭatli paške d maye, gəmganganno hedi hedi bi ǧaʕda.” 
112. Omər aṯi, d ṭolable paške d maye, omər hano, ḥa Ǧuhu, gloqe, gloqe b Abǧad, kḥoyər: mən xort layəq, šafiro yo! Omər: “Hano gzobaṭnole, gmawbanne l Bəstana, li malkṯayḏan, gsamnayo hadiye w gmawbannayo!”
113. W gmoṭe Abǧad, gmaḥatle lawġul, gzobaṭle. Hano, Asʕad, koṯe: lo aḥuno w lo mede. — “Way, aḥuno!” Kkorəx harke w tamho Asʕad, lo kḥoze u aḥuno.
114. U aḥuno gəzze. Gmawbele u Ǧuhu w gəmḥabasle w maḥatle lawġul, komalla li barṯo: “Hwayle moro lu zʕurano w xdame, hul d kəmlo i šato, gməblinalayo li malkṯayḏan, li Bəstana, gsayminalayo hadiye.”
115. Asʕad gdoʕər li walaye, kkorəx baš šuqone di walaye, gloqe hiye w ḥḏo ḥurma, layəq, šafərto, b ḥḏoḏe, gəmḥalqi iḏayye ʕal qḏole d ḥḏoḏe, w bu kef w bu ḥanak, hiya raḏ̣yo ebe w hiye hawi qayəl eba, a tre, nafəl lebayye b ḥḏoḏe.”
116. Ayko gəzzan, ayko lo gəzzano? Se Aḥmad, u katəb di maḥkama. Zbəṭṭe ruḥayye ʕal aloho w bəṯr ʕal Aḥmad, ʕal u katəb di maḥkama.
117. “Šlomo aʕlux, aḥuno!” — “Ahlan wasahlan! Xer yo, aḥuno?” — Omər: “Ašər, aḥuno, mṭelili i xatunaṯi, kəbʕeno d məhratla aʕli, ya aḥunayḏi!” —
118. “Ah”, — omər, — “aḥuno, ahlan wasahlan, me tamo larke, ʕal ʕayni w d babi dəšlux, u mede, d əmmat, u ṣəbyonayḏux gəmkamannole”, — omər, — “gəmkamanno u ṣəbyonayḏux, u mede, d əmmat, aḥuno, tamam yo.”
119. Haṯi, i kačkaṯi, d mṭele l Asʕad, kəmmole l Aḥmad: “Qum, mṭayli flan mede!” W gdayšo bas sefoqe w gməǧġolo ġalabe, haqqa zoyudo gəzzala.
120. Hano, Asʕad, gmoyəd u sayfo, gmoḥela sayfo w kqoṭela.
121. “Aḥuno, qay hawxa səmlux?” — Omər: “Aḥuno, ono, i ḥḏo, d kətyo hawxa, tə čara lə gmaʕǧabnola.”
122. Maḥtəlle b talise w hano, Asʕad, omər: “Ono gmawbanna w mḥalaqna bu šaṭ dam maye.”
123. Aḥmad, u katəb di maḥkama, omər: “Aḥuno, u dayfayḏ̣i hat, ono, aʕli yo, d mawbanno i ḥurmaṯi, mḥalaqna bu šaṭ dam maye!”
124. Midole l Ạhmad, lu katəb di maḥkama, w mḥalqole ʕal kaṯpe, u lalyo, haka saʕa bu lalyo, haka tarte yo, hiye w ap polis tiqatiqa, bu šuqo laqən b ḥḏoḏe, mhawarre aʕle, mḥalqole.
125. Ap polis gəzzən, gḥayri, kala ḥḏo, ḥḏo qṭəlto b gawa di talise. Mədde l droʕe d Aḥmad w mballe li maḥkama. Əmmi: “U zlamano Aḥmad qṭile ḥurma.”
126. Yawmo lo daʕər, tre lo daʕər ʕal Asʕad. Asʕad: “Ayko yo Aḥmad?” — Əmmi: “Hoo, lo šamiʕat? Zbəṭṭe lap polis w mḥalaqqe li maḥkama.”
127. Hano ste, Asʕad, aṯi li maḥkama, omər: “Ya ḥakəm!” Omər: “Mən yo?” Omər: “I ḥurmaṯi i ḥurmayḏi yo. Eli qṭiloli w Aḥmad bari yo, ono u ḏ̣ayfayḏe no, eli qṭiloli.” Hawo komər: “Eli”. W hawo komər: “Eli.”
128. Hano, u ḥakəm w u muddilʕumum mšawarre b ḥḏoḏe u ʕumum, d kətwayne gabayye: “Aydarbo saymina? Hama d saymitu b diḏan, hawo komər “eli” w hawo komər “eli”, gsaymina a tre barat!”
129. Huwwe i baratiye d Aḥmad w d Asʕad, da tre, w səmənne barat, əmmi: “Ya u abrayḏan, hat stene ṭrowat bi maḥkama gabayna, mbašər qum iḏayna!” Maḥatte Asʕad ste qm iḏayye, hiye w Aḥmad xəd tre aḥunone.
130. Ḥa yawmo napiqi, hawən msayyər, hani stene gəzzən barban du baḥar, b waxt kəmlo i šataṯṯe.
131. Hano ste, u Ǧuhu, gmawpəq kurrəkayḏe, u zʕurayḏe, gmawpəq Abǧad w gmaḥətle bi gamiye w ya allah, ya xude d mawbele, samle hadiye l Bəstana, li malkṯo daǧ Ǧuhu w gmawbele, kobelayo l Bəstana.
132. Kḥayro Bəstana ebe: “Šabaḥ l aloho! Hano, mə xaliqayo”, — əmmo, — “hano gṭəryalliyo w mbarxalle aʕli, saymalliyo gawro l Bəstana, i malkṯo daǧ Ǧuhu.”
133. I naqqa tawən aǧ ǧuhu kar, ḥərre: gətlela. Əmmi: “Hah! I malkṯayḏan hano gṭəryolayo, gəmbarxolayo ʕal ruḥa, ksaymola gawro.”
134. Kqaymi dlo mi malkṯo, ggənwile, gmoṭanne ṣabaṭ, gmaḥtile bayn du ṣabaṭ, gəmqaydi u ṣabaṭ w gəmḥalqile bu baḥar. Gəmḥalqi Abǧad bu baḥar.
135. Hano, i malkṯo, bəṯr me d azzən, d səmle ḥaraka lu papur dəṯṯe, daǧ Ǧuhu, kəṯyo, kḥayro: “Abǧad layt. Harke, tamho layt.”
136. Hano ste, bat tawfiqat d aloho an naʕimani, u aḥuno w Aḥmad kowən msayyər, kərxi barban du baḥar. Ḥərre: kaṯəlle ṣabaṭ ʕal u baḥarano.
137. Kəmqadmi lu baḥar, gmoḥe u sər du baḥar aʕle w aš šalqat diḏe kqəlʕi u ṣabaṭ, koṯe w gəmqaru l gabayye.
138. “Ya aḥuno, kaṯilan hadiye ʕal u baḥar.”
139. Gmaydi u ṣabaṭ dəṯṯe, bat tawfiqat d aloho. Ktawrile, kḥoze: kile u aḥuno, Abǧad b gawe du ṣabaṭano.
140. “Hah, aḥuno, xer yo?” — Omər: “Ya aḥuno, hat azzux d moṭatli maye, w hano, l ḥa Ǧugu zbəṭleli w hani šato ono bu baytayḏe, gmawkeli w mašteli, səmleli hadiye l Bəstana, li malkṯaṯṯe. Hano, leba di malkṯaṯṯe nafəl ebi.
141. Ḥərre, gṭəryoli l ruḥa, gqaymi bəṯr mi malkṯaṯṯe dlo mena. Gmaḥtili bu ṣabaṭ w gəmqaydi u ṣabaṭ, mḥalqili bu baḥar.”
142. Kobi xabro li maḥkama, i maḥkama kobo xabro li ḥkume, gzəbṭi u ʕumum daǧ Ǧuhu, u ʕumum daǧ Ǧuhanək kulle gəmḥalqi bu baḥar, qəṭlənne. Hano ste yatu gabayye, bi maḥkama.
143. Annaqla gdoṯina ʕal Malak Šahrawan.
144. Omər: “Malava hani zaman, u abrayḏi Qamar Zaman azze bi arʕo w lo mšayeli aʕle.” Napəq Malak Šahrawan w aṯi ʕal u šeyolo du abro w korəx bi arʕo.
145. Hano ste, koṯe Qambar Zaman lu bayto: “An naʕime ayko ne?” — Əmmi: “An naʕime azzən bi arʕo, lo kəḏʕina, lo ayko azzən, o lo ayko lo.”
146. Hiye ste gnopəq, korəx w hano ste, Malak Ġannur, koṯe, korəx ʕal Sətti Bədur, i barṯo.
147. A tloṯo malke gkərxi w nəpqi.
148. Kkərxi bi arʕo, koṯən li walaye tano du Ǧuhu, d Rumanes Ǧuhu, koṯən li walayayḏe w gəmšayli.
149. Gloqən am malke a tloṯo, arbʕo b ḥḏoḏe.
150. An naʕimaṯṯe, hawxa ksoyəm aloho ḥaz, gloqən b ḥḏoḏe bi walaye d Rumanes Ǧuhu.
151. Hawən bi maḥkama ʕam ḥḏoḏe fada w laqən kulle b ḥḏoḏe w aḏiʕi l ḥḏoḏe.
152. Hano, ann abne d Qambar Zaman mərralle lu babaṯṯe, əmmi: “Ya Qambar Zaman!” Omər: “Mən yo?” Əmmi: “Aḥna gdəmminalux i masale, d aṯyo b qarʕayna. 
153. E, d mkamlatle, ann abnayḏux na. W d lo mkamlatla, šxa aḥna w hat, mede latlan ʕam ḥḏoḏe.” Omər: “Ya ann abnayḏi, ameru!”
154. Əmmi: “Hat azzux lu safar w at tarte ammoṯayḏan mdaʕalle aʕlayna bu ʕiš lo ṭowo. W lo mṭelan qəm diḏan, d saymina ʕiš lo ṭowo appe.
155. W mšadarrallan ʕam u ǧalodo, ḥatta d qoṭəʕ qarʕayna.
156. U ǧalodo ḥəlle l baxte, hule i ʕafoyayḏan w lo qṭəʕle qarʕayna, aḥna yamwa kaṯina harke.”
157. “Eh”, — məllele l Malak Ġannur, omər: “Zux hat, mbəl i barṯayḏux!” W məllele l Malak Daqnanus, omər: “Hat ste, zux, mbəl i barṯayḏux!
158. Annaqla fayišina ono, babi w hatu, ya ann abnayḏi. Malak Šahrawan, ono w hatu arbʕotayna.”
159. Omər azzən, mṭannanne i malkṯo daǧ Ǧuhu, Guləstana, Bəstana, at tarte malkyoṯe daǧ Ǧuhu.
160. W efendim rawixi bu papur, aṯən li walayaṯṯe w mhərre at tarte, Bəstana w Guləstana, ʕal Qambar Zaman… w hun žmira saġ.

======
Ritter: 098. D_X Mustafa Bag und Ali Bag.txt
001. Ono Dawəd no, u abro d Laḥdo d Be Patte no, me Xarabale no, emi Ližbaʕ yo, moladno bi šato alfo čaʕmo, tmone w tleṯi əšne.
002. Kətwo w latwo, ṭaw m aloho latwo.
003. Əmmi, hano, Məṣṭafa, hiye w aḥuno rabo, əmmi, kamili w lu rabo mṭelele pire, u naʕimo sarbast yo, gəzzele lu ṣaydo, gəmṣayəd.
004. Əmmi, hano, u rabo, əmmi gmaku gawe mene, məlle: “Ya aḥunayḏi, bas saymat hawxa, bayzat u medayḏan w əzzux lu ṣaydo, kul yawmo məblat arbʕi greʕe aʕmux, ḥamši greʕe aʕmux, bayzat u malayḏan.”
005. Əmmi hano məlle: “Mṭay, fəlġina u mede, d kətlan, kule, fəlġinale ʕal ḥḏoḏe w ono sarbast no ʕal ruḥi.”
006. Əmmi mədde, mqasamme u hno, d kətwalle bu bayto kule, fləġġe ʕal ḥḏoḏe, fayəšše i kone. Əmmi mədle u sayfo w qṭəʕle i kone, fliġəlle ʕal ḥḏoḏe. Əmmi kətte mharṯo, kḥel, əmmi kala hayo ste maṣərto lawġul, əmmi hayo ste, hedika məlle: “Mṭay, fəlġinala!” Əmmi mədle li mharṯaṯi, grəšle u sayfo, simole tarte šəqqat, mḥalaqle šəqqe lawo, ḥdo lawo.
007. Əmmi məlle: “Ono gəzzino annaqla.” Əmmi i emo əmmo: “Zolux! U ḥalwayḏi lowe ḥalal aʕlux, howe ḥaram aʕlux bu darbo d aloho.”
008. Əmmi nafəq, əmmi hawi hamməšmo greʕe, ḥawrone aʕme kar w nafiqi mi walaye w məṭərbi Xalile Məṭərb ste aʕme.
009. W mḥalle ʕal u darbo, mhalaxxe qunaġ в yawmo yo, haka tre to, mhalaxxena.
010. Əmmi tamo madʕalle qarʕe ʕal aḥ ḥawronayḏe, məlle: “Ya ann aḥunonayḏi, more d naʕime hatu, more d nxirayoṯe hatu. Ayna maxxu towe lebe ʕal u bayto, dʕaru, aloho howe aʕmayxu!”
011. Əmmi tamo daʕiri aḥ ḥawrone, əmmi fayəš Xalile Məṭərb tak lḥuḏe hiye aʕme.
012. Əmmi məlle: “Xalile Məṭərb!” Omər məlle: “Mən yo, ya u aġayḏi?” Məlle: “Dʕar hat ste!” Omər məlle: “ʕAybo yo, ya u aḥunayḏi, d doʕanno. W mawtayḏi w diḏux b ḥa yawmo gtowe ʕam ḥḏoḏe w lo kowe, d doʕanno.”
013. Əmmi mhalaxxe, mḥalle bu nav čol w mhalaxxe, yawmo yo, tre yo, tloṯo, arbʕo yo, ḥamšo yo gəmhalxi.
014. Əmmi maṭən l margo, əmmi tamo hawən paya bu margawo w yatiwi w mawfaqqanne muklo, axəlle, əmmi maḥatle lu aġa qarʕe, daməx.
015. Əmmi hano qayəm, hedika mə ksoyəm? Əmmi mədle lu səsyayḏe, maṣəlle w qayəm, nafəq.
016. Əmmi i naqqa d nafəq, əmmi kḥoyər: kala kito kone harke. Əmmi azzele, ḥəlle: kal kit kačke taḥta, kəmmole lu yawmo nḥat, šəlqono l dukṯux!
017. Əmmi kḥoyər: kala i barṯo du ʕammo, omər məlle: “Šlomo aʕlax, ya i ḥoṯayḏi!” Əmmo: “Ahla w sahla, ʕal aʕ ʕayne, ya u aḥunayḏi!” Omər səmlale fənǧane d čaye, štele w qayəm, aṯi.
018. Omər maqəmle Məṣṭafa, omər: “Qum, ya u aḥunayḏi, ya Məṣṭafa! Kala i barṯo d ʕammux harke taḥt i kone. Halux, əzzan l gaba!”
019. Omər aṯən taḥt i kone, omər aḏiʕi l ḥḏoḏe, omər səmlale qaḥwa, omər aṯi u babo wa tloṯo aḥunone, komər yatiwi.
020. Omər məlle: “Ya u ʕammayḏi, ya u bahrayḏi!” Omər məlle: “Mən yo?” Məlle: “Aṯino li mərhovaniyayḏux, d obatli i kačkayḏux.”
021. Omər: “Ašər lo kobenola.” Omər l Məṣṭafa mədle, mḥele iḏe bi xurǧazinayḏe w mədle lakmo d dahwo w bəzle, i nišaniyayḏa.
022. Omər tamo, omər hedika Məṣṭafa qayəm, rawəx ʕal i səstayḏe, hiye w Xalile Məṭərb, w mḥalle, azzən lu nav čol. Omər azzən, kalən bu čol, maqəmme i čadəraṯṯe.
023. Omər kḥayri, mə kḥayri? Omər kaṯi ʕeze aʕlayye w ʕwone aʕlayye, mede ġalabe.
024. Omər məlle: “Alo, benamusiye hawxa lo mašpaʕli ʕar ruḤi w gəzzi l qumayye.”
025. Omər madʕalle l Xalile Məṭərb, məlle: “Ya u aḥunayḏi, mə ḥarulux?” Omər məlle: “Lo kowe, benamusiye hawxa, huli soz, lo kmašpaʕna ʕar ruḥi.”
026. Omər qayəm, azzele, omər mḥawrabbe, omər qṭile u ʕulmawo kule w madʕalle u sawalawo ʕal aʕ ʕarab.
027. Omər qayəm aʕ ʕarab, hedika mə ksaymi? Omər aʕ ʕarab mərre: “Zoxu, qrayule lu zlamano, d obinale i xəlʕayḏe.”
028. Komər tamo hedika mə ksaymi? Komər azze Xalile Məṭərb aʕmayye, omər məlle: “Ono lanno, kətli rabo, kale b flan čadəre, zoxu, mṭayule!”
029. Komər mṭalle Məṣṭafa, komər mərre: “Mbarxina i kačkaṯi aʕlux.” Omər hedika qrallalle lu malla, mhirəlle aʕle, mbarxəlle aʕle.
030. Omər aṯən l taḥt i kone. Omər aṯən l taḥt i kone, omər kəmkayfi w kəxli w ksaymi ḥanake ʕam ḥḏoḏe.
031. Omər hano u ḥa yawmo, komər hano, u ḥawrayḏe, w hno ḥreno, d mḥele ʕal u ṭarš, komər hedika qayəm, komər šaməʕ b əšme d Ġəzale, i barṯo du ʕammo d Məṣṭafa, komər məlle: “Ḥayo muryo aloho! Yani gəzzino, moṭena, yan lo kowe.”
032. Komər azzele l taḥt i kone, komər tamo məlle: “ʕAmmo, aṯino li xwazginiyayḏux, d obatli i barṯayḏux.”
033. Komər məlle: “Hul d oṯən ann aḥunone mu ṣaydo, w heni gdobenuxyo.”
034. Komər aṯən tloṯo aḥunone mu ṣaydo, omər məlle: “Yalla, mawfequli Ġəzale!” Omər mərre: “Ḥayo muryo aloho! Ġəzale hiwilan l abre d ʕammayna w lo kowe, d obinalux Ġəzale dlo qaṭlo, d qəṭlina ḥḏoḏe.”
035. Komər tamo hedika komər nafiqi lu maydan, u aḥuno d Ġəzale u rabo w ʕAli Bag.
036. Komər mḥawrabbe tamo, komər qṭile b fəlge du maydan, komər qṭile u aḥuno d Ġəzale rabo.
037. Komər qayimo Ġəzale, komər kḥayro, mə kḥayro? Kale u aḥuno, kale gumgum dad dədwone ʕal u aḥuno b fəlge du maydan.
038. Komər mḥalaqla lu aḥuno, məlla: “Qum, ya u aḥunayḏi! Kaṯyo i ṣirayḏux, qum, balki qəṭlat u kalbano!”
039. Komər mḥawrabbe, komər tamo, komər qṭile u aḥuno ste. U aḥuno ḥreno ste qṭile, komər fayəš u naʕimo.
040. Komər hah, komər bəṯr mawfaqle lu aḥuno i səstayḏe w štele fənǧane d čaye, komər nafəq. Komər maḥatle, komər l ʕAli, komər lu gaḥko aʕle.
041. Məlle: “Wawayle aʕlux! Hat ste bu šop d aḥunux kəbʕat, əzzolux? Lawo, zux mawfəqli ḥoṯux w zux, itaw taḥt i čadərayḏux!”
042. Omər məlle: “Xu kalbo lo məǧġolat! Aṯinolux w zoyudo lo məǧġolat!” Komər mḥawrabbe, komər qṭile u aḥuno ste ʕal a tre aḥunone.
043. Komər mədle lu babo di kačke, komər mədle i mharṯo w rawəx aʕla.
044. Komər azzeyo b əšne w xətyar. Komər mḥawrable me ṣafrayto, hul ṭawəʕ u yawmo.
045. Komər aṯi, məlle: “Ya Ġəzale, ya i barṯayḏi, droʕoni, quwa lo fayəš appe, barkoṯi, quwa lo fayəš appe w naqəṣ u ḥaylayḏi. Gqoṭəl ono ste, e mə gsamno? W yawma naməs yo.”
046. Komər mədde, mḥawrabbe, komər qṭil u babo d Ġəzale ste, qṭəlle aʕla.
047. Komər aṯi, komər hawi paya b fəlge di kone, məlle: “Yalla, ya Ġəzale!”
048. Omər məlla: “ʕAybo yo aʕlux, ʕaybo yo aʕlux, d mdaʕat aʕli! Hul d əzzano lu mamlakat diḏux. U ʕulmo, d maḥərwatli harke, w saymat mede ebi, u ʕulmo gdəmmi: “ʕAǧab Ġəzale mi karxana məfqole, m ayko məṭyole? Latwa barṯo məṭyole.”
049. Omər tamo komər maʕrele u xabro l qarʕe, komər, məlle: “Ṭrowe!”
050. Komər hedika mə gsaymo, hiye daməx, komər Ġəzale gmaydo aǧ ǧule, gfətḥo u ṣabaṭ. Gmaydo aǧ ǧule du aḥuno, badle m du aḥuno, komər glawšola w gməfqola mharṯo w kəmḥalqo ʕal u darbo.
051. Komər gəzzale lab be ʕamme. Komər Ġəzale, komər, kḥayro komər: kale u aḥuno Məṣṭafa Bag, kale bi durto kalyo.
052. Əmmo: “Šlomo aʕlux, ya u aḥunayḏi!” Omər: “Ahla w sahla, ʕal ʕayni, ya ḥoṯi!” Əmmo: “Gidi”, — əmmo, — “u naməs yo”, — əmmo, — “azzala”. Əmmo: “ʕAmmux qṭəlle w a tre brazən diḏux qṭilənne w kaṯyono, mḥalaqli ruḥi bu tor d aloho w bəṯr diḏux.”
053. Komər hano komər ʕAli Bag komər kqoyəm, komər lo nošo kḥoze w lo mede, lo Ġəzale.
054. Komər mədle, grəšle li səsto, komər mḥalaqle bu šopayḏa, yalla! Komər aṯi li walaye, omər məlle: “Gməfqitu Ġəzale, mawfequli. D lo məfqitəlla, gḥoyakno i walaye kula.”
055. Komər mḥawrabbe ele w lu kurrək, komər tamo b fəlge du maydan qṭile l ʕAli Bag u kurrək ste.
056. Komər mədle l droʕa, komər grišole me bayn u ʕulmawo. Kule kəffe l kulle qarʕayye w grišola, məblola.
057. Komər maḥatle i kone taḥt i qriṯo, omər məlle: “Towelax noše pəsmam, noše ṭr oṯən bu hawarayax, dray hawar!”
058. Əmmo: “Alo, kətli noše, elo alo raḥuqo yo, lo kəḏʕono, ayko yo.” — “De, qum, haləx!”
059. Komər aṯən w mhalaxxe, komər maṭən hawxa l tələk mqabəl du qalač, komər maḥatte tamo w dəqqe i konaṯṯe, komər yatiwi.
060. Komər hano, Xalile Məṭərb, komər rabəʕ yo, komər aṯi u ṣaydo l bole, u waṭan l bole. Komər məlle: “Alo, qamno, nofaqno lu ṣaydo, mṣayadni šawṭo.”
061. Komər qayəm, mədle laq qaqwonayḏe w nafəq. Komər aṯi, komər tfiq aʕlayye.
062. Omər məlle: “Kuro!” — Məlle: “Mən yo, warux?” — Məlle: “I pirayo, d kətyo b droʕux, mḥalqatla, mḥaleqa me bəṯrux. D lo mḥalqatla, ḥayo muryo aloho, gqoṭannux harke!” Komər tamo komər naḥiti l ḥḏoḏe, komər mqatalle.
063. Komər ḥəlla l Ġəzale, aḏiʕo l Xalile Məṭərb. Omər məlla: “Wawayle aʕlux, ʕAli Bag, wawayle aʕlux! Yawma zlam məṭərbi, əzzux qəṭlatle, kemaniye yo laǧanux. U ʕulmo mə gdomallux? W goḥəx aʕlux!”
064. Komər tamo komər zbəṭle w mṭele l taḥt i kone, komər aṯile bu mḥoyo. Komər gšəʕle u galdo me rarġloṯe hul l qarʕe, qšəʕle baḥ ḥaṭroṯe.
065. Komər məlle: “Harke hat mḥabso, lo kowe, d nəfqat. W ono kazzi lu ṣaydo. Ḥayo muryo aloho, d nəfqat, gdoṯeno, qoṭannux!”
066. Komər məllale l Ġəzale: “Ya Xalile Məṭərb, Məṣṭafa Bag ayko yo?” Omər məlle: “Alo, kale b flan dukṯo w b flan gərk damixo.
067. Məlla: “Ḥayo muryo aloho, gqaymat, izolux, d əmmatle, zux. W d lo əmmatle, gqaymono, maydono bu barčitano w gqəšʕono u baṣro di lašayḏux.”
068. Omər məlle: “Lo gmaǧreno mu kalbo kofurawo, d ḥozeli, gqoṭeli, mə səmle ebi? Kale u baṣrayḏe heš qimo daḥ ḥatṛoṯayḏe.”
069. Omər mədla, grəšla i ǧwanəkayḏe, məfqola me taḥt i čadəre w marwaxle, komər, ḥəṣla u šalit ʕal ḥaṣe mi xaṣrayo w mayo, mḥelela ḥaṭro li ǧwanəkayḏe w mahzamle.
070. Komər azzele, komər kale Məṣṭafa Bag yatiwo qm u hno.
071. Komər nšəqle foṯe, iḏoṯe w raġloṯe komər du məṭərbiyayḏe, məlle: “Ahla w ġalabe b xer, ya u aḥunayḏi! Hani tloṯo yawme l ayko azzolux?”
072. Omər məlle: “Qum!” — “Mən?” — “Hdim baytux! Wawayle aʕlux, nxiraytux yo, l ʕAli Bag grišole bi zoriye w kala b flan gərk. Towat gawro, zuxle, d lowat gawro, lo koməhnat.”
073. Omər: “Ḥayo muryo aloho, gdoṯat annaqla aʕmi, w d l oṯat, laybi ono lḥuḏe gəzzi, lo koḏaʕno, ayko ne.”
074. Omər məlle: “Lo kmaǧreno mu kofurawo, d ḥozeli, gqoṭeli, kali miṯo diḏe.” Omər məlle: “Hdim baytux! Ono u malaxo d ʕəl mi arʕo no w d taḥt i arʕo no, me ḥa hawxa gzayʕat? Halax aʕmi, gḥozat!”
075. Omər qayəm tamo, rawixi a tre, aṯən. Məlle: “Ḥayo muryo aloho, ya aḥunayḏi, ya u aġayḏi, hul d lo boʕaṭnoli čike d naqwo bu ʕafro w ṭomanno ruḥi w ṭoreno qarʕi larwal, lo kowe, d əzzuxle.”
076. Bʕəṭlele xi gurto w məlle: “De zux annaqla!”
077. Komər azzele, komər məlle: “ʕAli Bag!” Omər məlle: “Mən yo?” Omər məlle: “I naməs du ʕulmo faləttowa hul uʕdo, səmlux hawxa? Səm i ḥəzbayḏux, kaṯinolux!”
078. Omər maḥatle lu gaḥko. Omər məlle: “Lo gəḥkat xd aq qaḥbi w səmli i ḥəzbayḏux! Ono u malaxo d ʕəl mi arʕo w taḥt i arʕo no. Hul uʕdo ayko i naməs du ʕulmo falətto hawxa?”
079. Komər tamo komər maḥatle lu gaḥko. Komər naḥiti l ḥḏoḏe.
080. Komər naḥiti l ḥḏoḏe, komər mḥele iḏe qum foṯe w grəšle məṭala, omər məlle: “Qoṭanne ste w mawbanno Ġəzale ste, maṭila, maḥərwole, lo kmanfaʕliyo.”
081. Komər tamo komər nafiqo Ġəzale, əmmo: “Ya u abro du ʕammayḏi, ya u aḥunayḏi! Alo, heš b ḥoṯo w aḥuno gdəmxina b ḥḏo nvine w kalbo xano lə kṭəryono moṭe li nvinayḏi w maʕli qarʕux, ḥur bi ṣurṭayḏi!”
082. Komər i naqqa d məlla hawxa, komər mḥawrabbe, komər mḥelele rumḥo, komər mgandalle mi səsto. Komər naḥət reše, zbəṭle.
083. Komər məlla: “Lo mkamlatle, mṭaye larke! Ono d gəršono u baṣrayḏe.”
084. Komər hedika naḥət, komər mədle, mṭele l taḥt i kone, komər mədde, maṣərre ʕal i stine di kone, komər mṭale aǧ ǧiletkat, komər marfalle admo mi lašayḏe w raysile malḥo, komər hul d mayəṯ.
085. Komər me d mayəṯ, komər məlle: “Yalla annaqla zan lu mamlakat!” Komər rawixi, komər aṯən lu mamlakat… w hun žmira saġ!

======
Ritter: 099. D_X Taristan, der Sohn des Koenigs Choristan.txt
001. Kətwo w latwo, ṭaw m aloho latwo.
002. Əmmi hano kətwo malko, kətwayle tloṯo abne.
003. Əmmi u malkano, kətwayle greʕo, əmmi ʕal i ǧabəlxanayḏe we, əmmi daʔəm bu quṣro we.
004. Əmmi u ḥa yawmo masule w azze b əšne, əmmi məlle lu malko: “Ya u abrayḏi!” Omər məlle: “Mən yo?” Omər məlle: “Taw, graš noba aʕli, masuli, gmoyaṯno.”
005. Əmmi aṯi u abro rabo, əmmi grəšle noba hul hədam d fəlge d lalyo əmmi daməx. Əmmi məlle: “Hano latyo meni tənna.”
006. Əmmi deri lalyo əmmi qrele lu abro navoyo, məlle: “Tux, ya u abrayḏi! Masuli w hawino xətyar, gmoyaṯno, graš noba aʕli!”
007. Əmmi qayəm tamo, əmmi grəšle lu abro noba laf fəlge d lalyo, əmmi hawo ste daməx.
008. Əmmi fayəš u abro naʕumo, Ṭarəṣṭan, u abro d Malak Xorəṣṭan. Əmmi fayəš, əmmi fayəš u abro naʕimo, əmmi mšadalle bəṯre, məlle: “Tux, ya u abrayḏi, graš noba aʕli, masuli w azzi b əšne, gmoyaṯno.”
009. Əmmi aṯi u abro naʕimo, əmmi mədle, mzalṭalle u babo, gforəx bi lašayḏe me ʕaṣriye hul ṣafrayto.
010. Omər məlle: “Ya u abrayḏi!” Məlle: “Mən yo, ya u babayḏi?” Omər məlle: “Ono masuli w azzi b əšne. U quṣro, d kətyo ʕammux ebe, u nobači, d kətyo ʕal i ǧabəlxana, taslim diḏux, ax xazayən taslim diḏux, u medayḏe kule taslim diḏux. W hate, u mede, d lawġul kule, aṣl diḏux, aṣl hate.
011. Əmmi tamo qayəm — tə xwaš — mayəṯ u babo. Əmmi qayəm, mədde li ǧanaze du babo, maḥtile w məblile li maqbara. Ḥbəšše dukṯe.
012. Ḥbəšše dukṯe, əmmi qayəm hano, u rabo, əmmi, azze lu grošo di noba aʕle. Əmmi me ʕaṣriye maḥatle qarʕe, hul ṣafrayto daməx. Əmmi məlle: “Ono maqḏ̣eli i nobayḏi.”
013. Əmmi azze deri lalyo ste, grəšle i nobayḏe, əmmi hawo ste maḥatle qarʕe. Əmmi kul ḥa ma trani maq̣ḏ̣alle i šabṯaṯṯe, əmmi fayišo i šabṯo d Malak Xorəstan, du abro.
014. Əmmi hano azze li noba, əmmi grəšle noba, kətle bahro, u bahrayḏe daliqo.
015. Əmmi kḥoyər, kaṯi qaṭuno l gabe, əmmi u qaṭunano zbəṭle, mṭele b sefe w gməštaʕe ebe. Əmmi, kḥoyər u qaṭuno mġafele w mədle w mḥele lu fanosayḏe w maṭfele.
016. Omər məlle: “Wawayle aʕle! D ḥozən aḥunonid w ṭafi u bahro d babi, gdəmmi: “Alo, aḥunayḏe maz zuḥṯe lo grəšle noba, maz zuḥṯe daməx, maṭfele u bahrayḏe.
017. Əmmi kḥoyər l ḥeḏ̣ər ag gərkat du ṭuro d Šigur, kale gmaḥwe baṣuṣo d nuro, əmmi nafəq ya allah!
018. Əmmi azze, kḥoyər, kit pire, kətla gulloke mi xaṣrayo ḥḏo mayo. Omər məlle: “Ḥulto, mə ksaymat?” Əmmo: “Ono, kurem, i šawayto du yawmo w du lalyono.”
019. Omər məlle: “Ayna fayəš lu lalyo?” Məlla: “Fayəš i čikəntaṯi.” — “W hano?” — Məlla: “Hano u yawmo yo, annaqla gnohər.
020. Omər məlle: “Ḥulto, miḥase babax! Kobaʕno d lo šowat, hul d əzzi w oṯeno.” Əmmo: “Ooo, kurem, ʕas kowe?” Əmmi mədle l kefo, maḥatle ʕal ṣadra w azzele.
021. Əmmi azze kḥoyər, kala mʕarṯo, kit eba arbʕi ʕabidin, ḥafritin w kale i piraṯṯe.
022. Mədle l nuro w nafəq d nofəq bu tarʕo, omər məlle: “Alo, benamusiye hawxa lo səmlo mu yawmo, tawino, alo gdoʕanno, gsamnənne hešar w henu gmawbanno i nurayḏi!” Əmmi mədle w bəzle i nuro aʕlayye.
023. Əmmi mərre: “Aḥna b lalyo w b imomo kkərxina ʕal ṣaydo, hawxa čikat b iḏayna.”
024. Haka mədlux i qaqwaṯi arbʕi kore w maḥtolux ʕal i nuro, manḥtolux, maḥtolux ʕal i nuro, šxwa alo, aḥunayna u rabo hattat.”
025. Əmmi mədle li qaqwo, maḥtole ʕal i nuro.
026. Məlle: “ʕAs dəžmən mede laṯxu?” Omər mərre: “Alo, kətlan dəžmən, u malkano. W i walaye kula surəhkər yo.”
027. Məlle: “Halexu! Sakkat mede latxu?” Mərre: “Alo, kətlan sakkat ste.” Əmmi mədde las sakkat, əmmi aṯən li walaye. Omər: “De duqunne!” Əmmi gmoḥən ač čakučatani ṭap ṭap ṭap.
028. Məlle: “Hdim bote! Gmaḥisi hawxa aʕlayna!”
029. Omər gmoyəd l kap diḏed w moḥela bas sakkahat, əmmi gdoyaqqe.
030. Omər məlle: “De klayu harke!” Mədle arbʕi buġre: “Kul ḥa d mḥalaqno buġro, toxu ḥa maxxu!” Omər mərre: “Ṭrowe!”
031. Əmmi azzele, əmmi saləq, əmmi karəx, karəx, əmmi azzele lu bayto di kačke du malko.
032. Əmmi kətla šarbo d maye bi šarbo ḥabušo ʕal feme di šarbo. Əmmi mədle, nkətte gadde mu ḥabušo w štele nuqṭo d maye w nafəq.
033. Əmmi qayəm me tamo, əmmi nafəq. Nafəq mi odakayo, azze l ḥreto. Əmmi kḥoyər: kala ʕaynan kačke xayo. Əmmi kətla šarbo d maye, kətla ḥabušo b fema di šarbo. Əmmi štele mayo ste nuqṭo d maye w nkətle gadde mu ḥabušo w nafəq.
034. Əmmi azzele lu bayto du malko. Əmmi kḥoyər: kale u malko damixo bi šanṯo ḥliṯo, kḥoyər kaṯi zəha, nafəq me naqwo w ha mədle l ṭarfe d aḏne du malko w ha mədle.
035. Əmmi tamo hedika mədle, grəšle i xanǧarayḏe w mḥelele lu zəhawo.
036. Məlle: “D lo bann iḏoṯani məgrošat, b iḏe d ənsane lo kowe, d məgrošat.”
037. Əmmi nafəq. Əmmi nafəq, əmmi aṯi li dukṯo, d mḥele as sakkahat, əmmi tamo mḥalaqle buġro. Əmmi saləq ḥa manək, maḥ ḥafritanək, əmmi qṭile. Əmmi mḥalaqle ḥreno, saləq ste, əmmi qṭile. Əmmi qṭile ann arbʕi.
038. Əmmi hedika naḥət w mədle as sakkahat w aṯi li emo dann arbʕi ḥafritinanək, qṭilole w mədle li nuro w azze, maqəṯle u bahrayḏe.
039. Maqəṯle u bahrayḏe, hul d nahər. Nahər, ṣafrayto qayəm, azzele lu bayto.
040. Azze lu bayto, kmoṭe lan naʕimani, gmoḥalle ṣatra, aloho mhawən, mə ksoyəm appe?
041. Kaṯi kurrəko d pire armalto, mǧadalle, mḥelele ṣatra. Əmmo: “Aʕʕaw! D əmmat, hawat Koroġli aʕlayna? Ksaymat hawxa ban naʕimayḏan!”
042. Omər: “Ḥaram aʕli, hul d lo əzzinole l Koroġli, lo kowe d fašno bu ʕafro di arʕaṯi!”
043. Əmmi ṣafrayto əmmi azzele su ʕammo, lu quṣro, məlle: “Ya ʕammo! Kit d oṯən ak kalbe d aḥunoni, lo kowe, d fətḥatte u tarʕo du quṣro!
044. W ono kazzino, kit d doʕanno w kit lo doʕanno.”
045. Əmmi mawfaqle i səstayḏe w rawəx w mḥele ʕal u darbo. Mḥele ʕal u darbo.
046. Əmmi hano, kətle raməlčiye, l Koroġli kətle raməlčiye.
047. Əmmi ḥəlla, məlla: “Gdoṯe zlam, gdoṯe zlam, hat damixo, gqoṭəʕ qarʕux. Hway hešar ʕar ruḥux!”
048. Əmmi qayəm hedika hiye ste, azzele, əmmi kḥoyər: kaṯi zlam, kaṯi rawixo, tfəsle bi darga, omər məlle: “Ṭr oṯe Koroġli, nofaqli lu ḥarb!”
049. Omər Koroġli masuwayle, kətwayle daqno, w azzewo b əšne.
050. Komər mədle l dəsmale kumto, komər mkanfele qarʕe w nafəqle lu ḥarb.
051. Komər u ʕulmo di walaye kule komər nafəq li fərǧa.
052. Komər mḥele lu kurrək ruḥe ebe, komər mədle me ḥaṣe du səsyo w drele b fəlge du maydan, mədle, šməṭle i dəsmale me qarʕe w mədle li ʕakfiyayḏe, komər d noḥalle.
053. Komər kḥoyər: kale əxtiyar w kətle daqno. Komər tamo komər ǧʕəkle, omər məlle: “Ya u ʕammayḏi, ya u babayḏi! D oḏaʕwayno hawxa hat, l oṯawayno li qalayḏux w lo məhnewayno.”
054. Omər məlle: “Ono no Koroġli, d aṯatli w tlelux iḏo. Nošo mu ḥaylo naqəṣ no w nošo lo qodarwa aʕli.”
055. Omər məlle: “Lattat hate Koroģli.”
056. Komər rawəx ʕal u səsyayḏe, komər hǧəmle lu bayto, komər məlle: “Ya allah!”
057. Komər a greʕayḏe mərre: “Koroġli hawo, alo layt ḥreno, aḥna greʕe na, alo mhawən aʕlayna! Alo, Koroġli hawo yo.”
058. Komər tamo komər aṯən komər grəšle l Koroġli, grəšle b barṣawle, komər hawileyo abro.
059. Omər məlle: “Ya u abrayḏi! Kalən ad dukane kulle sarbat aʕlux, u mal, u mede d əbʕat, d bayzat w d saymat, aṣl hate. Bale i dukanaṯe lo kowe d fətḥatla!”
060. Omər mədle, komər kul yawmo gmoyəd a qliḏe dad dukane, kfotaḥḥe w korəx bad dukanani, komər glowəš i badlaṯi, šoməṭ haṯi w korəx.
061. Komər u ḥa yawmo omər hawyole kulle w maraz, i dukanaṯi, d lo fotaḥla. Omər məlle: “Ḥayo muryo aloho, gəzzi, fotaḥno i dukanaṯi, ḥozina, mə kit eba.”
062. Komər mədle lu qliḏo, komər ftiḥole, komər kḥoyər, mə kḥoyər? Kala kit ṣurṭo eba, komər kəmmole lu yawmo “nḥat səlqono l dukṯux”! Komər tamo omər ṭarp w nafəl dlo ruḥo.
063. Komər Koroġli, hawi čaġ d ḥšəmto, komər grəšš i ḥšəmto l qumayye.
064. Komər kḥoyər: lo u abro w lo mede. Komər məlle: “Allah wakil haṯi i dukano di ṣurṭo ftəḥle w səmle u ʕamalano lu daywəz!”
065. Komər azze, komer kḥayri: kale, kale ʕal iḏe foṯe nafilo, komər mədde. Komər mədde komər mṭalle komər frəxxe lebe, komər daʕər ruḥe ebe.
066. Komər məlle: “Ya u abrayḏi! Lo məllilux “l əzzux”?” Omər məlle: “Ya u babayḏi, ḥayo muryo aloho! I murto di ṣurṭaṯi kəmmatli. Ayko yo, aməlli. D l əmmatli, ayko yo, gqoṭanno ruḥi, gqoṭanno hat ste.”
067. Omər məlle: “Ya u abrayḏi! ʕUlmo ġalabe ne w ʕarab ne, Šammar ne mani ne, noše latlalle məǧal, ya u abrayḏi. Itaw raḥa! I barṯo du malko yo, noše latlela məǧal.”
068. Komər məlle: “Hat maḥwili u darbo w lo ḥarulux!”
069. Komər maḥwelele u darbo, komər mḥalaqle ʕal u darbo.
070. Komər maṭi komər lo axər kətte lak kowanani w lo dawro.
071. Komər azzele l kone, komər l kone barayto, frəšto mu wel, komər čik taḥta.
072. Məlle omər: “Hə! Šlomo aʕlayxu!” Mərre: “Ahla w sahla, ʕal aʕ ʕayne, ya u abrayḏan, ya ḏ̣ayfo ʕazizo!”
073. Komər tamo komər hawi paya məlle: “Ya ḥulto, kafino no.” Komər hulale muklo, məlla: “Ya u abrayḏi, b mə maqṣad aṯat?”
074. Komər məlle: “Ašər ono aṯino li barṯo du malkaṯxu.” Komər tamo komər məlla: “Aḥna, ayna d kətna aḥna aš Šammar, nošo məǧal latlelan. L ayko d məblatla, xalaṣ buniye latlux.”
075. Komər məlle: “Kobaʕno d madilatli aʕla w maḥwatli i odakayḏa w lo ḥarulax!”
076. Komər hedika komər mədla li pire l droʕo du kurrək d Ṭarəṣṭan, u abro d Malak Xorəṣṭan, komər mədla l droʕe, komər mawbela, komər mawbela li odakayḏa.
077. Komər ǧġili, huwwe w šqəlle ʕam ḥḏoḏe. “Aydarbo gsaymina w aydarbo lo?”
078. Əmmo: “De, tux, adlalyo gtowe nobačiye b flan dukṯo, hat tolux mi xaṣra ḥreto, lo ḥarulux!”
079. Komər aṯi komər kḥoyər, kit nobači qm u tarʕo. Komər barəm mi xaṣra ḥreto, komər azzele l gaba.
080. Komər ǧġili ʕam ḥḏoḏe, huwwe soz ʕam ḥḏoḏe w qrarat ʕam ḥḏoḏe w fayəš u lalyawo gaba.
081. W lawile darbo d nofəq b imomo. Komər b lalyo komər nafəq komər ḥzalle lan nobačiye, komər mḥalaqqe bəṯre, komər lo maṭəlle.
082. Omər huwwe xabro lu malko, omər mərre: “Aṯi bramšəl xort bu šəklano li barṯayḏux.”
083. Omər məlle: “I barṯayḏi, mede hawxa lə ksaymo.”
084. Aṯən an nobačiye w zbəṭṭe hawir du bayto, haw kqodər əzzele. Komər məlle: “Ḥayo muryo aloho, ʕayiqo aʕli, lo koḏaʕno, mə samno. Aydarbo gəzzino mawbannola?”
085. Komər aṯi lu nobači, komər qṭəʕle qarʕe du nobači, komər azzele, komər čik bu bayto.
086. Komər məlle: “Ya ḥurma, haka lebax aʕli yo, d lo maqṭatli, qum! Madnax bu lalyano l droʕax w mawbannolax.”
087. Omər məlla: “Gmaḥisi aʕlayna, gqəṭlilan, latlan məǧal.”
088. Komər me hedika mədle l droʕa, rawixi kul ḥa ʕal səsto, komər mḥalle ʕal i ǧaʕda.”
089. Komər maḥəsse lan nobačiye ebe, dralle hawar. Komər mqatalle qale me qale! Komər b fəlge du maydan komər qṭəlle u kurrək, mǧaraḥḥe.
090. Komər mədla li səsto b fema, komər mahzamla. Komər mahzamla, komər b feme d čamək d maye, komər tamo komər rawiʕo r reše. W ṭralle i kačke mḥaramto tamo.
091. Məlle lu babo: “Lo kowe, fayəš, d ʕəbro lawġul diḏi, ṭro mayṯo bu nav čol!”
092. Komər tamo komər Koroġli šaməʕ, komər čəlle aq qappalayḏe komər mədle, ḥləqle daqne l Koroġli, komər aṯi. Omər məlle: “U daqnano l mən yo bəṯr mu abrayḏi?”
093. Komər aṯi komər kḥoyər, kala i konəke di kačke kala tamo. Omər məlle: “Hə barṯi, u rawixawo, d aṯi, mahzamlelax, ayko azzele?”
094. Omər məlla: “Alo qṭəlle, kəḏʕono, qṭil w nafəl mi bargəlayḏe harke, mədla li bargəle b fema w mawbela l feme di čaməkayhoke.”
095. Komər tamo komər karixi komər ḥzalle. Komər Koroġli kmaḥət iḏe ʕal lebe, komər: “Kala həš kit ruḥo ebe.” Komər azze, mṭele u taxtur bi saʕa, komər d noyaḥle. Komər mṭele r reše, komər nayəḥle.
096. Komər i kačke komər azzayo lu bayto dab be babe.
097. Komər nayəḥle məlle: “Ya u babayḏa, kazzinola.” Məlle: “Kurem, itaw! Ḥzelux, azzuxla, mə səmme ebux, itaw raḥa!” Omər məlle: “Ḥayo muryo aloho, gəzzinola.” Komər azzele.
098. Komər azzele, komər hedika midole, məṭyole. Komər mhirole lu babo ʕal u abro, mhirole.
099. Komər fayəš šwaʕ əšne tamo, l aloho hulele tloṯo abne.
100. Komər saləq ʕal i goro, komər aṯi u waṭan l bole. Məlle: “Wawayle aʕli! U waṭanayḏi ḥalyo we.”
101. Omər naḥət, məlle: “Ya u babayḏi, kobaʕno əzzi. Mə kəmmat?” Omər məlle: “Lo kowe, d əzzolux, abri, hul d ḥozina.”
102. Komər hano komər hano ann aḥunonayḏe, komər hedika mə ksaymi? Komər hǧimalle lu quṣro, wa azzalle lu ʕamməko, d kətyo wakilo ʕal ǧabəlxana du babo, komər hǧəmme aʕle.
103. Komər kul yawmo ḥarb yo, mu yawmo, d nafəq u abro d Malak Xorəṣṭan, hənnək qale kəmqatli ʕal u quṣro.
104. Komər tamo komər u tarʕo kṣoxər qumayye w hiye kəmḥawrəb aʕmayye.
105. Komər u ḥa yawmo komər kḥoyər, kaṯile maktub. Omər mərre: “Foṯo ḥləqto ḥḏo dlo ḥloqo halux lu bayto!”
106. Komər hedika mə ksoyəm? Gmawfəq i aṯto w ya allah koṯe. Komər gmaḥət i čadərayḏe, xəd maḥətla hawxa raḥəqto, qunaġ d saʕaye mi walaye. 
107. Komər məlle: “De ya ḥurma, fəš harke, kazzi ono lu bayto w oṯeno rešo.”
108. Komər azzele, komər azze, kḥoyər: kale ʕal u quṣro du babo, kale ḥarb, kələn mqatli, gməhnən.
109. Omər azze, məllele lu ʕamməko: “Ṭray manne qralle! Sarbast ṭro oṯən.”
110. Omər hule abro, məlle: “Ono aḥunayxu no, kali aṯino. Mə mqawəm aʕlayxu, d saymitu u ḥarbano, ya beʕaqlin?”
111. Komər tamo komər aṯən, kəmmi, yatiwi mu ḥarbawo, komər kulle yatiwi.
112. Komər məlle lu aḥuno rabo: “Ya u aḥunayḏi!” Məlle: “Mən yo?” Məlle: “Mʕazmina hano, d lo bu ʕezomo qəṭlinale, lo qədrina aʕle.”
113. Komər mʕazamme, komər səmmalle ʕazima kula, məlyəlle samo. Omər: “Aydarbo saymina mi ʕazimaṯi? Gəzzan qorinale, d oxela.”
114. Komər mšawalle, məlle: “ʕAs əzzi, l əzzi?” Məlla: “De gəzzolux. Mədlux u farxo du qaṭunano, mawbele aʕmux! I naqqa d gərši u muklo, maḥete qume! Šxwa i naqqayo d oxele, towe msammo, gmoyəṯ u qaṭuno, l əxlatle!”
115. Komər tamo mədle hedika, mawfaqle u qaṭunayḏe. Komər axile, komər məlle palaq, mparqaʕle, mayəṯ u qaṭuno.
116. Omər məlle: “Mayṯitu hatu w u šuġlaṯxu, ya kalbe namussəzin, d kit maxxu! Howe žan biʕ ʕzimaṯxu!”
117. Komər madʕalle lu aḥuno rabo, məlle: “O mayṯi, yabo, ap pirat du ʕulmo ne namussəz ne! Ḥur ʕaynayye, d msammi aḥunayna, d moyəṯ aḥunayna, d fayšina dlo aḥuno. 
118. Komər qayəm aṯi lu bayto, məlla: “Ha!” Məlle: “Alo, i masale hawxa yo.” Omər məlla: “Way hədmono baytux, ʕaynayye lu qaṭlayḏux yo, hdim bayto!”
119. Komər hedika komər mə ksaymi? Komər fayəš u aḥuno navoyo, mʕazamle, komər ʕaynan hawo ste komər msamamle bu šəklawo. Komər hedika komər qayəm me bayn u ʕulmawo, kule hedika qṭile a tre aḥunonayḏe. 
120. Komər hedika qrelele lu malla, mhəlle i nxirayto, maḥatte i dahole w i zərnaye, šabṯo d yawmoṯe, i daholayḏe, i zərnayḏe.
121. Komər hənnək tamo… w hun žmira saġ!




 





















 

































======
Ritter: 100. D_X Der Koenig, der ein Hund war.txt
001. Kətwo w latwo, ṭaw m aloho latwo.
002. Əmmi kətwo malko, kətwayle barṯo. Əmmi barṯo bi oda wa w u muklayḏa i emo məṭyowayla.
003. Əmmi u ḥa yawmo mṭela li emo u muklayḏa, məklowayla.
004. Əmmi hano, kətwo malko, əmmi səmle ruḥe kalbo w šaməʕ b əšma w aṯi. Omər: “Šlomo aʕlux.” Omər: “Ahla, sahla, ʕal aʕ ʕayne!” Əmmi mədle lu kalbano lu kursi w yatu.
005. Əmmi kḥoyər u malko ebe, u šəklayḏe d ənsan yo w kḥoyər, kale kalbo. Məlle: “Pak lu ṭawfono mdamro yaquro rabano!”
006. Əmmi maḥšamme la tre ʕam ḥḏoḏe. Maḥšamme ʕam ḥḏoḏe, əmmi hawi ʕaṣriye, čaġ d dmoxoṯe, omər məlle: “Ya u malkayḏi!” Məlle: “Mən yo, ya kalbo?” Məlle: “Ono aṯino li mərhovaniyayḏux, d obatli i barṯayḏux.” Omər, məlle: “Way, ahlan w sahlan, ʕal ʕayni!”
007. Komər hedika mədle li barṯo, məfqole w məlle: “Ya i barṯayḏi”. Əmmo: “Mən yo?” Omər: “Hulilax l kalbo, mə kəmmat?” Əmmo: “Ya u babayḏi, baʕ lə ktawrono u mamrayḏux, kəbʕat l man, d obatli, hawli!”
008. Omər midole, maḥtole b iḏe du kalbano w nafəq u kalbo w azzele b lalyo. Omər məlle nošo d lo ḥozeli.
009. Komər ṣafrayto kəṯyo i emo, məṭyo i qroṭən di barṯo, maḥtola bu šubbak w gdəʕro. Komər hawi fəlge d yawmo, komər gməṭyo u muklayḏa w kəṯyo. Komər kḥayro: kale i ḥšəmto d ʕaṣriye kala bu šubbak.
010. Omər məlla: “Ha, ya u malko, ayko yo i barṯayḏux?” Omər məlle: “Ya ḥurma, lo mšaylat! I barṯayḏi hiwoli l kalbo bu šəklano.”
011. Əmmo: “Ḥayo muryo aloho, kazzi əmmono lann aḥunone.” (W i bardeliye da tre aḥunone wa). — “Yaʕni gəzzolux, mḥalqat bu šopayḏa, d ḥozat mede mena, ḥzay. W d lo, gṭəryono, qəṭlilux.”
012. Komər tamo mədde lann aḥunone w li emaṯṯe, komər mədde l ḥaṭro. Komər aṯəlle lu malko, mərre: “Ḥayo muryo aloho, gəzzolux ḥozatla, ḥzaya, w d lo ḥozatla, gqəṭlinalux!”
013. Komər hedika u malko məlle: “Ḥaq yo.” Komər mədle, nafəq, komər mḥalaqle bu šop, kḥoze u šop du kalbo w di barṯo barban diḏe.
014. Komər mhalaxle. Komər maṭi komər l diyar baste ʕaməqto. Komər kḥoyər aq qatore xašune gnəḥti w ann naʕime gsəlqi lu diyarano.
015. Komər mhalaxle, məlle: “Ya šubho l aloho, haṯi mə masale yo?”
016. Komər mhalaxe, komər maṭi l bəstono d remune, komər kafən ġalabe.
017. Komər məlle: “Alo, d qolabno lu bəstonano, d ḥozeli w moro ktowər ʕarz diḏi. Ono malko. Hama gmožadno iḏi mu sawgano, gmadni tre remune mani.”
018. Komər mžədle iḏe komər, qṭəfle tre remune mar remunanək, komər mədle, komər w ḥa mənne twəlle w nafəq gawe rəṭməke. Komər mḥalaqle, komər mədle u ḥreno ste, komər twəlle komər kale gawe tawo ste rəṭməke. Komər mhalaxle.
019. Komər mhalaxle, komər maṭi, komər maṭi l tloṯ bərkat d maye. Komər kḥoyər, kit ḥḏo mi xaṣrayo, kit ḥḏo mayo. Kanne malye maye. Komər kit ḥḏo bi navaṯṯe kala našəfto.
020. Məlle: “Ya šubho l aloho, ya šubho l aloho! E malava haṯi mə masale yo? Ṭowo am mayani mi navayto, məmlənwa at tartani, kale hayo di xaṣrayo mliṯo maye w kala haṯi mliṯo w i navayto našəfto. W šapəʕ.
021. Komər šapəʕ komər kḥoyər u malko mu šubbak, d kətwe kalbo. Komər məllela li kačke: “Kaṯi babax, mḥalaqle bu šopayḏan, kaṯi.”
022. Komər tamo komər hedika, aṯi omər: “Šlomo aʕlayxu!” Omər: “Way ahla w sahla, ʕal aʕ ʕayne!”
023. Komər yatu, omər məlle: “Lo kəḏʕatli?” Omər məlle: “Lo.” Omər məlle: “U malkawo, d aṯi, səmle ruḥe kalbo w d aṯi l gabux, huluxle i barṯayḏux. Ono hawo no. Haka lə kmətyaqnat, ste gqorena uʕdo li barṯayḏux.”
024. Komər qrele li barṯo komər mətyaqalle.
025. Omər məlle: “Kafənno, aṯino l flan dukṯo, kətwo remune, qṭəfli, nafəq gawayye rəṭməke.” Məlle: “Hanək ak kuhnaṯxu ne.”
026. Omər məlle: “Maṭino l flan baste, kanna aq qatore xašune knəḥti w ab buġre naʕime gsəlqi. Hanək mənanək?”
027. Omər məlle: “Hanək an naʕime ne, kəmqašmri ʕal ar rabe bu waxt.
028. Omər məlle: “Maṭino li bərke dam maye. Kala i navayto našəfto w kanne at tarte baroye mi xaṣrayo w mayo kanne malye maye.”
029. Omər məlle: “Hanək tre zlame, towən dolamand w towe zlam faqir bi navaṯṯe. Mʕazmi a tre dolamand ḥḏoḏe. U faqir kḥoyər. D lo mʕazmi ḥḏoḏe, ksaymi hno ʕal ḥḏoḏe. Məlle: “Hanək ne”.
030. Komər tamo komər məlle: “Ha, l mən aṯat?” Məlle: “Ašər li ḥurmayḏi ḥəṣla aʕli, məlla: “Yaʕni gəmḥalqat bu šop di barṯayḏux w yani gqəṭlinalux.” I bardeliyaṯṯe wa.”
031. Komər tamo komər mṭele tarte kačkat, maruxile ʕal tarte səstoṯe, omər mṭalle, mbarxile ʕal ann abne… tə žmira saġ!

======
Ritter: 101. ʕ_X Der Dieb von Mardin.txt
001. Əšmi ʕAziz yo, əšme d babi Ḥanna yo, əšme d emi Ṣaro yo, me Xarabale, bi šato dann alfo w čaʕmo w arbʕi əšne. Gdomannoxxu i ḥəkoyaṯi.
002. Kətwo zlam faqiro b Murde. U zlamano lo qoḏ̣ewo, əzzewo lu ṣaydo, gəzze u kačalokano lu ṣaydo, gzobaṭle čike d ṭayrəko.
003. Hani, ak kosawat, kətwo tloṯo aḥunone kosawat, kəmmile lu zlamano: “U ṭayrəkano m ayko mṭelux?” Komər: “Alo, faqiro no, šqili w zbəṭli bu ṭuro, gəmzabanne. Kətli emo faqərto. Lo gʕašno.”
004. Šqəlle lak kosawat u ṭayrəkano mu zlamano.
005. Aṯi, məllela li emo, omər: “Alo zbəṭli adyawma ṭayro w šqəlle lak kosawat meni.” Omər məlle: “Elo, alo, lə kṭorinanneyo lak kosawat.”
006. Qoyəm u zlamano, gəzzele, glowašle badle d pirat w gəzze lak kosawat.
007. Gəzze lu bayto dak kosawat, komər: “Lo gzəbṭituxxu graḥto?” Ak kosawat kəmmi: “Bele, alo, gzəbṭinalan graḥto.” Hedi gzəbṭi i kačkayo graḥto r ruḥayye.
008. Gzəbṭila l ruḥayye me tamo, gəmbarxila ḥa manne ʕar ruḥe.
009. Qayəm aṯi u šuġlo du lalyo bi ḥalo, mdaʕele aʕle, qayəm, omər: “Maḥwewu ax xazayən dəṯxu, u mede, d kətxu, an navayat, d kətxu.
010. Ṣafro, d qaymono saymaxxu muklo, mən muklo gmaḥwitəlli, d saymaxxu?”
011. Qayəm maḥwelale, əmmo: “Hano mənyano, hano mənyano?” Omər: “Haṯi makkina yo, gəmḥalqinala aʔ ʔənsane, kməfqinanne tətən.” Mḥalaqla u nxiroyo d ruḥa li makkinayo, səmla tətən.
012. Me tamo u zlamano qayəm, mahzamle. Mahzamle, aṯi si emo d ruḥe. Omər: “Yade, alo, nəkli eme du kosa, hawxa səmli ebe.”
013. Qayəm u aḥuno rabo du kosa, azze, məllele lu ḥakəm, omər: “Alo, aḥuni hawxa səmme ebe.”
014. Qayəm gəmtaḥqəb u ḥakəm ʕal u zlamano, ksoyəm w lo ksoyəm, d nofəq bi walaye d Murde, lə gnofəq.
015. Qayəm, mə gsaymi? U ḥakəm ste lag gərgər du ḥakəm mərralle, mərre:
016. “U zlamano, d maqimatla čadəre li barṯayḏux, mi walaye w larwal, gəzzela li čadəre. Gəzzela li čadərt, u yawmawo gmiḏəʕ.”
017. Qayəm, gəzze u ḥakəm, gmaqəm i čadəre li barṯo w hano, ḥaramiyo, gəzzela li čadəre di barṯo du ḥakəm, gəzze, gʕomela w gdoʕər.
018. Qayəm səmme w lo səmme mara, d məfqi u ḥaramiyano, lə kməfqile.
019. Qayəm əmmi: “Marfi, marfi i gamlayḏux bi walaye. U ḥaramiyano ḥarami qaṭʕi yo, gzobaṭla.”
020. Marfele, gnule lu ḥarami, gnule i gamlo ste, azze, nḥirole w axilole.
021. Qayəm, mərralle lag gərgər lu ḥakəm, əmmi: “D marfat səḥərdar bi walaye, gməfqo u ḥaramiyano, gməfqo u baṣrano. Bu bayto, tawi, hawo yo u ḥarami.”
022. Qayəm azza i səḥərdar azza lu bayto du ḥaramiyano, zbəṭla u baṣro di hno, di gamlo.”
023. Qayəm u kurrək ste, aṯi bu tarʕo. Aṯi bu tarʕo, zbəṭle u baṣro diḏe di pire, omər: “Hano mənyo aʕmax?” Əmmo: “Alo, baṣro d gamlo yo.”
024. Qayəm maʕəbrole lawġul, nḥəlle hayo ste. Nḥəlle hayo ste, mṣakro i səḥərdar ste bi walaye.
025. Hano, u ḥakəm d Diyarbakər, gəmšadalle l d Murde, komər: “Mayṯat hat w i ḥakəmtiye, d gsaymat.”
026. “E”, — komər, — “mə samno? Ksamno w lo ksamno, lo kqodanno mofaqno u zlamano.”
027. Qayəm bəṯr u ḥakəm, məlle, omər: “Ayna, d nofəq w d omər “ono no”, fəlge di ṣalṭanayḏi ele.”
028. Qayəm u kačalok, omər: “Alo, ono no.” Omər: “Iḏa d əzzuxle lu ḥakəm di Diyarbakər, məfqatle, saymat mede ebe, u mede, d əbʕat, gdobenolux.” Omər: “Haymən gəzzinole.”
029. Qayəm gəzzele lu ḥakəm di Diyarbakər, gəzzele, gnoḥalle neri w gmaḥət qadar ʕəsri tleṯi zage ebe w gəzzele.
030. Gəzze l reše b lalyo, ghoyəz az zagani l reše. Komər: “Ono u malaxono, ggorašno i ruḥayḏux.”
031. Mraǧele mene, omər: “Kanne ad dayne w ad dafetir di ḥkume kulle b qḏoli, kobaʕno d ṭoratli l ṣafrayto, d maslamno ad dafetir di ḥkume w ad dayne, ahlan w sahlan, mə d kəbʕat, səm ebi.”
032. Qayəm, omər: “Miʕad elux lalyo ḥreno xud uʕdo, d gorašno i ruḥayḏux.”
033. Hano, u kačalok, gdoʕər li walaye, gəmḥaləq u galdo du neri m aʕle, gqoḏ̣e u lalyo bi ḥalo. Deri lalyo koṯe bi ḥalo, gəzze am marǧaʕ ʕal reše.
034. Komər: “Səmlux ruḥux kar?” Komər: “Səmli ruḥi kar.”
035. Maḥatle bi tabət, ya allah, ṭʕəlle hul li walaye d Murde.
036. Ṭʕəlle li walaye d Murde, aṯi, mṭele li darizan du ḥakəm, omər: “Kale! Dəžməne ta w halo! Kale mṭeli larke ste… bašqa lo fayəš.”




































 







 
























 



















======
Ritter: 102. ʕ_S Die Rechte Braut.txt
001. Əšmi ʕIsa yo, babi Xuri Aḥo, emi Ḥana, ono me Sedari, hani alfo w čaʕmo w tləṯ əšne, ono bu Sedari hawino, yawma gdomanno ḥakuwe, maṣeṯu aʕla!
002. Kətwa ḥakəm, kətwayle ḥa abro b lḥuḏe. Hano, u abro, səmle kibe arbaḥṣar əšne ʕumro.
003. Hano, law wazire w lag gərgər di walaye mdaʕalle bu ḥakəmano, mərre: “U abrano b lḥuḏe kətlux, lazəm, d moṭatle ḥḏo, i zarriyaṯxu lo məstahlo, ḥatta d miṣakro. Balki aloho obe fire mena.
004. Məlle: “Hama hatu mʕayenu ḥḏo, ono, aʕli ṭolabnola.”
005. Komər mʕayanne ḥḏo, mərre: “Hama zolux li barṯo, d əmmina d Ḥsayno d Be Čalabi yo, hayo mnasəb yo, mamṭiya lu abrayḏux.
006. Komər azzele li kačkaṯe, ṭlibole, u naqdayḏa qṭəʕle ḥamšalfo.
007. Komər ṭlibole, məlle: “I ʕrutaṯi d oṯe lo, i ʕruto ḥreto, d aloho mkaməl, gsoyamno i kalayḏi muǧahaz diḏa, gəmkamannola w gəmḥawannola.” Mərre: “Ema d əbʕat, i naqqayo itolux!”
008. Komər i ʕrutayo aṯyo, aṯyo i ḥreto, azzele li kalayḏe, məṭyole, mḥawlole.
009. Komər hawi čaġ du lalyo, d əzzele li nvinayḏe, komər lu babo məllele lu kurrək, məlle: “Abri, d əzzolux, dlo meni l əzzolux!
010. Komər i naqqa d hawi miʕad, azzele su babo, lu babo mədle i ʕisaqṯo, šmiṭole me ṣawʕe, huleleyo lu kurrək, məlle:
011. “Abri, i ʕisaqṯaṯi, me d azzolux, itaw, lo mqadmatla li žənəkaṯi, hul d lo dəmxo. Me d damixo, maḥat i ʕisaqṯaṯi ʕal leba, ḥzay, mə gdəmmo! Qedomo lo kowe, d mqadmatla.” Məlle: “Yabo, u mamrayḏux yo.”
012. Komər u kurrək azzele, ʕabər. I kačke qayimo me qume. Yatiwo w hiye ste fayəš yatiwo, fayəš kibe arbaʕ saʕat yatiwo, i kačke stene yatiwo, ʕaǧizo.
013. Komər i kačke, aṯila šanṯo, damixo. Komər i naqqa d damixo i kačke, komər maḥatle i ʕisaqṯo ʕal leba.
014. Komər u mede, d li kačkaṯi səmla, haka qrəṣto yo, haka nšəqto yo w haka be mən štaġaliye lo ṭowo ǧġil u ʕamo aʕma, ya hiya ǧġilo ʕam u ʕamo, komər kula mirola.
015. Komər henu u kurrək, hiye stene daməx, fayəš hul ṣafrayto, ṣafrayto mədle li ʕisaqṯayḏe me ʕal leba w nafəq.
016. Komər lu babo mšayele mene, məlle: “Abri, ha mən məlla?” Məlle: “Yabo, baʕ mən məlla? Mede lo fayəš, d lo məlla. A d qriṣole, a d nšiqole, a di štaġaliye lo ṭawto, u qaṣano kule mirola.”
017. Məlle: “Abri, haṯi lo manfaʕluxyo.” Qoyəm, soyəm tre greʕe kar aʕma w tavda u rəhal diḏa w mšadrole lab be babe. Məlle: “U naqdo ste howe ḥalal aʕlayxu w i barṯaṯxu kalayo saġ salim, maṭyəlxu yo.” Komər daʕiro.
018. Komər fayəš u kurrək hawxa. Komər azzele məqdar d əšto yarḥe ḥrene bi ḥalo.
019. Komər disa law wazire w lar rabe di walaye mdaʕalle bu ḥakəm, mərre: “Hama hayo mamṭyolux w lo maʕəǧbolux. Lazəm disa, moṭatle ḥḏo. Aḥna lanna raḏ̣ye, d lo moṭatle.”
020. Məlle: “Bavo, madam hawxa, kosaymitu aʕli, ḥzayu ḥḏo!”
021. Komər me tamo mʕayanne ḥḏo, mərre: “Hama ṭruyo i barṯo d ʕAlye Malla.”
022. Komər azzela lu ṭlobayḏa, komər ʕaynan hanək ste šamiʕiwa bi wazʕiye, be aydarbo wa. Komər lu goranawo, hawo ste qṭəʕle u naqdayḏa xətayo ḥamšalfo. Məlle: “Ono ste lanno noqəṣ mawo.” Məlle: “I ʕrutaṯi lo, i ʕruto ḥreto disa gdoṯeno, mḥawannola.”
023. Komər aṯi daʕər u ḥakəmano, šqile u semo, u dahwo di kačkaṯi, aǧ ǧulayḏa w aṯi yawma di ʕruto, azzele, mamṭyole.
024. Komər u lalyo, d mamṭyole, disa məllele lu abro, məlle: “Ya abri, disa dlo meni l əzzolux!” Omər: “Yabo, ono b diḏux lə ksoyamno fayəš w mpataxluxlan bu ʕišano, i naqla ḥreto mablaġ d kallawat haqqa ġalabe maxṣalluxlan w naqqa ḥreto madəʕrolux, haṯi ste gsaymat hawxa ebi.”
025. Məlle: “Abri, hat mə ḥarulux? Ak kallawatani lo hat gmalimatte w lo hat kəmfaydatte w lo hat kobatte. Hat mə ḥarulux mu ʕišano? Ono b qḏoli yo.
026. Komər lo twəlle u xabro du babo. Hawi u miʕad, d əzzele l reše d dukṯe, komər ham hulele i ʕisaqṯayo w azzele.
027. Komər azze l gab i kačke, qayimo me qume, omər: “Taw!” Yatiwo. Komər fayišo i kačke kiba ḥamməšmo saʕat yatuto, u qaṣano kule lo keləm kobe aʕma w lo kobe w lə kšoqəl aʕma w lə kməǧġəl aʕma.
028. I kačke hawyo karrixi mi šanṯo w damixo. Komər maḥatle i ʕisaqṯayo ʕal reše d leba. 
029. Komər haṯi, i qamayto, lu goran taṯi i ḥarayto ġalabe ṭawto wa.
030. Haṯi balʔazyad mawzadla aʕla, bam medone lo ṭowe, d səmla.
031. Komər hawi ṣafrayto, disa mədle li ʕisaqṯayḏe w nafəq su babo. Məlle: “Hə, abri?” Məlle: “Yabo, šxera xudera huyowa i qamayto w lo haṯi i ḥarayto.”
032. Komər məlle: “Abri, lə gmanfaʕluxyo. W yawma ono laǧanux komoṭeno, lo l ruḥi gmoṭeno, ono ġamux koṭoʕanno.”
033. Komər səmle tre greʕe kar aʕma, marwaxle i kačkaṯi, tavda u ǧəhaz, u rəhal diḏa w madəʕrola lab be babe. Məlle: “Howe u naqdayḏa ḥalal aʕlayxu w i barṯaṯxu salim kalayo, be aydarbo mamṭyoli me gabayxu, hawxa madʕəroli aʕlayxu.”
034. Komər fayəš u kurrək. Məlle: “Yabo!” Məlle: “Mən yo?” Omər: “Soz ʕam aloho kobeno, hul d lo ono ḥozenoli ḥḏo w maʕǧabnola w moṭenola, haw kowe niše, d ṭəlbatli w moṭatli.” Məlle: “Abri, sarbast hat.”
035. Komər u kurrək, u ʕiš w ʕamalayḏe: ṣafrayto gšotele fənǧane d qaḥwa w gnofəq bayn di walaye. Məqqa ḥurma d oṯe li walaye, gmabəhla. Lo yarḥo, lo tre, lo tloṯo, azzele kibe šato bi ḥalo, u qaṣano u kurrək komabəh.
036. Komər u ḥa yawmo kale ʕal feme du pərr kalyo, kaṯi kəppe ḥṣar pirat, kale u ṣaṭlo, aṣ ṣaṭle du qaṭiro ʕal qarʕayye, komər šapiʕi, lo maʕǧable.
037. Komər ḥəlle, kaṯyo ḥḏo bi ḥarayto, kale u ṣaṭlayḏe ʕal qarʕa. Komər lo b lebo, b mo lebe nafəl bi kačkayo. Komər məlle: “Gəmšayanno mena, d ḥozina i kačkaṯi b gawro yo, b nxiroyo yo, yaxud barṯo yo.” Komər mšayele mena. Məlla: “Barṯo no. Mən kəbʕatlux?” Məlle: “Lo mede, šeyolo mšayeli menax. Mənyawo aʕmax?” Əmmo: “Qaṭiro yo.” Məlle: “Hawli, gzowanne ono. Ḥaq diḏe məqqa yo?” Əmmo: “Ḥaq diḏe maǧidi semo yo.” Omər: “De, mədlax u maǧidiyayḏax!” Komər maḥətle i maǧidi b iḏa. “E”, — məlla, — “annaqqa ayko gdobatli u ṣaṭlayḏi?”
038. Məlle: “I barṯo d man hat?” Məlla: “Ono i barṯo du šexkano daʕ ʕarabani, d kənne taḥta di walaye ne. Kəppe arbʕi kowan, i barṯo du šexkawo no.” — “Tani, d kənne taḥta di walaye?” — Məlla: “E.”
039. Omər: “Way maḥrawno diyar diḏux! Babi w babax ġalabe mərhov d ḥḏoḏe wayne w ḥa bayto ne w u qaṣano kule hat lo kəḏʕat. Ǧara hama gmoṭatwa u qaṭirayḏax l gabayna w gfayšatwa hul ʕaṣriye, ban nodat basime bu kef w dəʕratwa lu bayto, farqiye baynoṯayna layto, yawma ḥa bayto na.”
040. “E”, — əmmo, — “alo, ono hul uʕdo l əḏʕowayno w u bayṯaṯxu lo kəḏʕono, ayko yo.” Komər hulele mede b ʕaṣro qurušat l ḥa naʕimo mede, məlle: “Zolux, mawbəl i kačkaṯi l gabayna! W hat zalax i keliye, d howat kar w d oṯat, u ṣaṭlayḏax kale harke ḥaḏ̣iro l feme du pərr.”
041. Komər u kurrək mḥele b qamayta di kačke, məblole lu bayto du ḥakəm.
042. Komər drela šlomo aʕlayye, komər lu ḥakəm w li aṯto ḥərre: kaṯi ḥḏo kačke l gabayye.
043. “Ha barṯi, mən xer yo?” — Məlla: “Ya u ḥakəm diḏi, ašər ono lo kəḏʕono, laqyono l ḥa zʕuro xort, ʕal feme du pərr məlle: “Babi w babax mərhov ne.” W šqile u ṣaṭlo du qaṭirayḏi w məlle: “Zolax, ḥzay u baytayḏan, ǧara d moṭat u qaṭirayḏax l gabayna w oṯat l gabayna, yawma ḥa bayto na.” I barṯo du šexkano daʕ ʕarabani, d taḥta di walaye no.”
044. E, u ḥakəm ǧuwamer bʕaql yo, fhəmle. Omər: “Tax, barṯi, tax!” Komər zbəṭṭala qadro w maʕrifa w kramiye ġalabe li kačke. Lo ṭralle d məṭyo li arʕo, aḏiʕi, mən masale yo.”
045. Hayo, gṭorina mena annaqla, hayo tamo, u kurrək mə gsoyəm? Azze, mədle lu ṣaṭlo du qaṭirayḏe, bəzle w maṣəġle, u ṣaṭlo, azzele su zəfkar. Tamo səmle mu semo w mu dahwo, kul mede mətkamməl, masəmle w maḥətle bu ṣaṭlo. Mlele l reše du ṣaṭlawo ḥabuše xalati w aṯi u kurrək, yatu l feme du pərr.
046. Komər hawi ʕaṣriye, i kačke həngi d basəmla tamo, hawi ʕaṣriye aʕla. Aḥ ḥawone stene aṯən, azzən lu bayto, komər hiya fayišo.
047. Komər hawi ʕaṣriye, i kačke qayimo, məlla: “Alo, gəzzino, ṭawəʕ u yawmo aʕli.” — “E”, — məlle, — “barṯi”, — lu ḥakəm, — “aloho howe aʕmax.” Komər aṯyo i kačke l feme du pərr, koḥayro, kale u kurrək tamo yatiwo. Məlle: “Hə, aṯat?” Məlla: “E, alo aṯyono.” — “He, u bayṯayḏan aydarbo yo?”
048. Əmmo: “Xude pareze! Kḥozat, ṣafrayto wa, azzino, ṭawəʕ u yawmo aʕli, həngi d kətwa basimo w ono ste ṭaʕiyono ruḥi w aṯyono, ṭawəʕ yawmo, hul d aṯyono.” — “E”, — məlle, — “de, kale u ṣaṭlayḏax, mədlaxyo!” Komər hulela u ṣaṭlayḏa, hulela i maǧidiyayḏa w komər li kačke mədla lu ṣaṭlayḏa w azzala lu bayto.
049. Azzala i kačke lu bayto, komər u babo məlle: “Hə, barṯi, mə ḥawal diḏax yo? Aḥ ḥawronayḏax aṯən hani saʕaye w hat fayišat. U qaṭirayḏax lo mzabən, qay yo?”
050. Əmmo: “Bele, alo yabo, u qaṭirayḏi mzabən. Bas ḥzeli ḥa xort, u abro du ḥakəm di walaye w məlle: “Aḥna w hatu ḥa bayto na w maḥweleli u baytaṯṯe, mšadalle ḥa zʕuro aʕmi. W ono ste, yabo, həngi d kətwe u baytaṯṯe basimo, ṭaʕiyono ruḥi, hawi ʕaṣriye aʕli, hul d aṯyono.”
051. “E”, — məlle, — “barṯi, mən yo hawo bu ṣaṭlayḏax?” Əmmo: “Yabo, ḥabuše ne, mamṭalli laǧan an naʕime.” Komər mədla lu ṣaṭlayḏa, maxlela, komər hiya l əḏʕowa u rahlawo bu ṣaṭlawo yo.
052. Komər i naqqa d maxlela, komər nafəl xurren ʕal u semo, ʕal u dahwo w ʕal kul šəkəl, yaʕni u mede, d kətwe lazəm ela, zwəlle w maḥatle bu ṣaṭlawo.
053. Komər kalyo i kačke, xəd səmla suč. Məlle: “Hə, barṯi, hawo mənyawo?” Məlla: “Yabo, lo kəḏʕono, ḥzaye!” — “E”, — məlle, — “ġamo layt, barṯi, ġamo layt, madam mərhov d ḥḏoḏe na, ġamo layto.”
054. Komər tamo u kurrək azzele lu bayto, i kačke qaḏ̣i ʕiš diḏa, komər məlle: “Yabo, ḥəzyolux?” Məlle: “Ḥəzyoli” — “D hayo lo ṭəlbatli, ono, niše lo kobaʕno.”
055. “E”, — məlle, — “yabo, ahla w sahla! Madam hat raḏ̣at aʕla w lebux mṭalable, ono, u ṭlobo aʕli.”
056. Komər maləmle arbʕi rawixe lu ḥakəm w šqile arbʕi ʕabayat stene, mamṭalle lu bayto. Komər rawəx u ḥakəm w ann arbʕi rawixani w mawballe ann arbʕi ʕabayatani aʕmayye.
057. Komər maṭən lu pix du el. Lu ḥakəm məllalle, məlle: “Annaqla kul ḥa maxxu hama izoxu bu rez, kul ḥa zoxu l kone! Ono ste gəzzino gab u šex. Kul ḥa maxxu, i ʕabayaṯi, d kətyo aʕmayxu, hawula lu maʕzulvanaṯxu. W me d maḥšamxu, hatu am maʕzulvanaṯxu tavda, arbʕitayxu, itoxu l taḥta di kone du šex, u waxtawo gməǧġolina aʕme.”
058. Komər, xəd məlle lu ḥakəm, səmme, komər maḥšamme ʕaṣriye, azzehən, kul ḏ̣ayfo, u maʕzulvanayḏe azzehən l gab u šex.
059. Komər tamo lu ḥakəm ǧġil ʕam u šex. Məlle: “Rḥəmli i mərhovaniyayḏux w aṯino. Kobaʕno, i barṯayḏux d obatla lu abrayḏi.”
060. Məlle: “Kaleyo aṣl w ahl diḏi yo. Kit xabro, komər: “U šex bu el yo w el bu šex yo”. Yawma du ahl diḏi maqbəl w roḏ̣e, ono ste raḏ̣ino.”
061. Komər ann arbʕi, kul ḥa qayəṯwayle ʕabaye, mə ḥaruwalle? Mərre: “Ya u šex diḏan, aḥna raḏ̣ye na w kəbʕina, d obatla lu ḥakəm w yawma ṭaw mu ḥakəm lo kobatla l ḥreno, hama hawleyo!”
062. Komər tamo lu ḥakəm nšəqle iḏe du šex. W ṭlibole w qṭəʕʕe u naqdayḏa, ʕaṣro alfo.
063. Komər məlle: “I ʕrutaṯi lo, i ʕruto ḥreto, gəmḥaḏ̣anno u semayḏa, u dahwayḏa, ab badlatayḏa, aǧ ǧulayḏa, i naqqayo gdoṯeno, mawbannola.”
064. Komər qayəm u ḥakəm, aṯi lu bayto, hiye w ar rawixayḏe, mḥaḏ̣alle u rəhal diḏa.
065. Aṯi yawma di ʕruto, d məlle, mawbele u xel diḏe w azzele, mamṭele i kačke, mḥawlole.
066. Komər disa lu zlamano, lu ḥakəmano mdaʕele ʕal u abro, məlle: “Abri, kobaʕno, d ʕisaqṯaṯi adlalyo maḥtatla, ʕal leba di kačkaṯi.” Məlle: “Yabo, baḥ ḥaye d aloho koyomeno, yaʕni i kačkaṯi, d ḥozeno ʕaṣro aʕla, lo kowe fayəš, d marfenola. Lebi nafəl eba, yaʕni d əmmat terfiyo marfenola, lo gmarfenola.”
067. Omər məlle: “Abri, lo marfatla, ġamo layto, bas kobaʕno laǧani, d maḥtat i ʕisaqṯo, disa lo marfatla!” — “E”, — məlle, — “ʕal xaṭər diḏux gmaḥannola, bale terfiyo latla.”
068. Komər azzele u kurrək, qayimo i kačke me qume, yaʕni b maʕrifa, b kramiye ġalabe, komər fayišo i kačke lo saʕa w lo tarte w lo tloṯ w lo arbaʕ.
069. “Pak lu šuġlo rabano! U kurrəkano dlo ḥzoyo lo ṭləbleli, yawma eli w ele ḥzelan ḥḏoḏe w maʕǧablan ḥḏoḏe w adlalyo keləm lo kobe aʕmi, lo kobe w lo kšoqəl aʕmi, haṯi mən masale yo?”
070. Komər həngi bax xayalani mətfakalla, komər fayišo kibe saʕa, ḥreto, mede lawi mu kurrək. Komər i kačke damixo.
071. Komər mədle li ʕisaqṯayḏe, maḥtole ʕal leba. Komər i kačke u mede d ǧġilo w məlla: “Mamṭeli u ṣaṭlo du qaṭirayḏi l zebono l Nṣiwən, laqyono u abro du ḥakəm tamo w hulileyo w azzi l gabayye, məlle: “Mərhov d ḥḏoḏe na.” Me tamo fayišono hul ʕaṣriye w daʕirono.”
072. U mede, d kačkaṯi ǧġilo, lo ṭowo w maḥkela, zoyəd maṯi mede lo məlla… w hun žmira saġ!







 












































































































======
Ritter: 103. ʕ_S Die Preisfestsetzung und das vergiftete Rassiermesser.txt
001. Kətwa w latwa, ṭaw m aloho latwa.
002. Komər u šulṭonano, u wazirayḏe yatiwe ʕal u taxt wayne. Komər mətfakalle lu šulṭonano b ruḥe, məlle: “I walayaṯi diḏi gsamnola kom.”
003. Komər naḥət bayna di walaye, maḥətle i fiya du zad, du pərṭal, di fekiye, du baṣro. D kul mede maḥətle i fiyayḏe aʕle, kul ḥa i fiyayḏe maḥtole aʕle. Məlle: “Lazəm, lo noqəṣ w lo zaydo i fiyaṯi me ʕal u medano. Bu ṭimano yo.”
004. Komər daʕər u šulṭonano, aṯi l dukṯe, fayəš kibe tre yarḥe, hiye yatiwo b dukṯe.
005. Komər me tamo məlle: “Annaqla gəzzi maṣəḥno, ḥozina, be u amrayḏi maqballe ya lo maqballe.”
006. Komər lwəšle aǧ ǧule dad darweš w naḥət bayna di walaye.
007. Komər kəmšayəl me more du pərṭal, komər: “U mətrayḏe d mən yo?” Komər: “Masala b tre noṭat yo.” Komər: “Maxrabo, ba qay lə kməzdatluxyo ʕaṣro qurušat, arzan yo hawxa?”
008. Məlle: “Lo! Laybi. Mi saye d aloho w d reše d aloho w du ḥakəm ʕedəl, ele maḥətle u ṭimano aʕle. Laybi lo mawzadne w lo manqaṣne.”
009. “I”, — məlle, — “xlo u ḥakəm ḥaḏ̣iro yo, d məzdatle aʕle, d manqṣatle?” Məlle: “Howe ḥaḏ̣iro w lowe ḥaḏ̣iro, ele maḥətle i fiyaṯi, laybi.”
010. Komər mšayele ʕal kul mede, komər kul mede ʕal i fiya, d ele maḥətleyo.
011. Komər daʕər u šulṭonano bu rez dad dukane. Komər aṯi l dukano d anəške, ḥzele zlam navsar, kale bi dukano yatiwo, əšme d mede bi dukanayḏe lo kowe, d kito, kale u qalamayḏe b iḏe w ganyo ʕal i maṣa w məqqa d kmabəh, mede lə kḥoze bi dukanaṯi.
012. Komər məlle: “Gədmšayanno, lo kowe, d lo mšayanno mu zlamano, be mə ḥawal diḏe yo. Mede bi dukanaṯi layto w u qalamayḏe b iḏe w ganyo ʕal i maṣa.”
013. Komər mqadamle lu baba darweš, məlle: “ʕAmmo!” Məlle: “Mən yo, baba darweš?” Məlle: “Mən ḥawal diḏux yo hawxa, u qalamayḏux b iḏux w hat ganyo ʕal i maṣa w mede l zwono w l zebono layt bi dukanayḏux. Kobaʕno, d əmmatli, be i məʕnaṯi mən yo?”
014. Məlle: “Baba darweš, layto ʕiš diḏux. Hat zux bu darbayḏux, mə ḥarulux?” Məlle: “ʕAmmo, gsamno bi heviye m aloho w menux, d əmmatli.”
015. “E”, — məlle, — “bavo, haka kəbʕatlux ruʕo d kallawat, mədlux w zolux, hat mə ḥarulux?”
016. Məlle: “Lo kowe, d lo əmmatli. Marke lo kowe, d romašno, d l əmmatli, i məʕnayḏa mənyo.”
017. Məlle: “Hawli lira, gdomannolux.” Komər lu baba darweš, maḥətle iḏe taḥte dak kaškulayḏe, mawfaqle lira, maḥətle ʕal i maṣa du ʕammo, məlle: “De, mar!”
018. Məlle: “U zlam, d l oḏəʕ i taliye du ʕiš, aydarbo gdəṯyo, lo glozəm u ʕišawo d soyamle. Ṭro mətfakər, d oḏəʕ, be aydarbo i taliyayḏe gdəṯyo, ṭro henu soyamle.”
019. Məlle: “Haw?” Məlle: “Xalaṣ.”
020. Hano, u waziro bəṯr mu šulṭono, koṯe gab u barbar. Komalle lu barbar, komər: “Mədlux mo lirat d dahwo!”
021. Komər: “Səbba d mə gdobatli am mo liratani?” Məlle: “Ono kobenuxne, zux mawbelən lu bayto! Kətli xabro, gdomannuxyo.” Məlle: “De, mar u xabrayḏux!” Məlle: “Lo! Mawbəl am mo lirayḏux w tolux!”
022. Komər mawbele am mo liratayḏe w azzele lu bayto.
023. Komər b ʕašq w b kef hule am mo liratani li aṯto. Məlla: “M aykolux am mo liratani?”
024. Məlle: “Ašər lu waziro huleline.” — “Halbat, səbba, d huleluxne?” — Məlle: “Alo, b səbba d tə mede luleline, bas məlle: “Kətli xabro, gdomannuxyo, zux, mawbelən w itolux!”
025. Komər li žəniye, məllale, məlla: “Am mo lirani, hani b səbba d admo kobeluxne.” Məlle: “Lo!” Məlla: “De zux, gḥozat!”
026. Komər u barbar daʕər, məlle: “Ya u wazirayḏi, mar, u maqṣadayḏux mən yo!”
027. Məlle: “Kobaʕno, yawma daʔəm hat koḥəlqat u šulṭonano, kobaʕno, d i muse, d koḥəlqatle eba, d msammatla w ḥlaq u šulṭono eba. B dasxwara lə gmoyəṯ, gəzzele tloṯo, arbʕo yawme bi ḥalo w henu gmoyəṯ. U waxtawo, ono gtoweno šulṭono b dukṯe w hat gsamnolux waziro b dukṯi. W kul mede di walayaṯi gmaḥənnole b iḏux w hič lo mətfakrat!”
028. Komər u merək, u barbar, aṯyo i qanaʕayḏe, hən maz zuḥṯe w hən stene ṭamaʕiye čik b lebe. Komər msamamle i musayḏe, maḥtole bi ʕəlbəke.
029. Komər ḥəlle: kaṯi u šulṭono, azze šməṭle aǧ ǧulayḏe w aṯi.
030. Məlle: “Ya u barbar diḏi, hani tre, tloṯo yawme ono kayiwo wayno w foṯi aṯyo ġalabe, d ḥəlqatli.” Məlle: “ʕAl aʕ ʕayne, ahla w sahla, ya u šulṭonayḏi, tfaḏ̣ḏ̣al!”
031. Komər aṯi u šulṭono, hama heš kale u waziro yatiwo. Komər yatu ʕal u kursiyayḏe (u kursiyayḏe bašqa yo, i musayḏe bašqa yo, kul mede du taxəmayḏe bašqa yo.”
032. Komər lu barbar, mədle li musayo, d kətyo msamamto, w məfqole.
033. Qrele ste lu dalolo, qrewayle, məlle: “Kul hesənǧawo, d kito, d lo kəṯwitu aʕle “u zlam, d l oḏəʕ i taliye du ʕiš, aydarbo gdəṯyo, w d ʕišawo soyamle”, i ʕadmayḏé yo. M uʕdo hul saʕa amro kito, zoyeed layt, ʕədam yo.”
034. Komər kul ḥa mxabaṭle ʕar ruḥe, mən hesənǧawo, kṯuwwe aʕle.
035. Komər hano, u barbarano, ḥəlle ʕal i musayḏe, i naqqa d lṭišole, kale kṯiwo aʕla: “U zlam, d l oḏəʕ i taliye du ʕiš, aydarbo gdəṯyo, ṭro u ʕišawo lo soyamle.”
036. “E”, — məlle, — “haṯi ballo yo. Yawma koḏaʕno, i taliyaṯi latyo ṭawto. W yawma msamamli i musaṯi w ḥolaqno u šulṭonano w gqoṭannole, hano me ṣafro, ema towe, u wazirano gmoṭele ḥəčča aʕli stene, gdomər: “Be mə səmlux bu šulṭonano, gsaymat ebi stene.” Haṯi taliye ṭawto latla.”
037. Komər mədle li musayo w madəʕrole, maḥtole b dukṯa.
038. Komər b ʕayne u šulṭono bi ʕayna koḥoze, d madʕalle i musayo w maḥtole, mədle l ḥreto w məfqole.
039. Komər lu šulṭono mḥalaqle ide li droʕo du barbar, məlle: “Qayyo maḥətlux i musayo?” Məlle: “Ya u šulṭonayḏi, i musaṯi lə kʕawdo, haṯi, d mawfaqli, ʕawətto yo. Ono bi səbbayo maḥətli hayo w mofaqli haṯi.”
040. Məlle: “Lo kowe. Baḥ ḥaye d aloho koyomeno: d l əmmatli, ve gave gqoṭaʕno qarʕux.”
041. Omər: “Ya u šulṭonayḏi, ksamno rəǧǧa menux, d obatli baxto, gdomanno.” Məlle: “Mar!”
042. Məlle: “Bavo, lu waziro mamṭele mo lirat d dahwo, huleli. Məlle: “Mawbelən lu bayto!” Am mo lirani məblili lu bayto, ḥatta li ḥurmayḏi məllali, məlla: “Am mo lirani b admo huleluxne.” Ono məlli: “Lo.”
043. Aṯino, daʕənno. Ya u šulṭonayḏi, ašər i muse msammoli, d ḥolaqnux eba, hən ṭamaʕiye hawili w hən maz zuḥṯe. Məlli: “U waziro d iḏo raṣṭe yo, dlo maġḏ̣əb aʕli qoṭeli. W ʕišano səmli. W yawma kmaqəllilux, kobaʕno, d baxtux obatli.”
044. Komər kətwa ḥa tamo naʕimo qum iḏe du barbar, məlle: “Izolux, kit bu dukano bi anəške, i namrayḏa ʕəšri. Kito zlam navsar eba yatiwo, kale u qalamayḏe b iḏe w hiye ganyo ʕal i maṣa, u mede bu dukanayḏe layto. Mar: “U šulṭono kale su barbar, ʕaǧala kṭolablux.”
045. Komər u kurrək azzele, bnele an namratayḏe, maṭi li namra daʕ ʕəsri, koḥoyər, kale u ʕamkayḏe yatiwo. Məlle: “ʕAmmo!” Məlle: “Mən yo, brazi?” Omər: “U šulṭono kale yatiwo su barbar, məlle: “ʕAǧala ṭro oṯe.””
046. Komər hano, u ʕammo, mətfakalle, məlle: “Kit w layt, lu baba darwešawo səmle i fəṭnayḏi su šulṭono. Hawo, d šqili i lira mene.”
047. Komər ġalabe, komər karyole yo. Komər b lebo twiro aṯi gab u barbar. Sġəḏlele lu šulṭono w kali.
048. Komər məlle: “Taw, lo zayʕat! Mede layt!” Komər yatu u ʕammo ʕal u kursi. Məlle: “Ya ʕammo!” Məlle: “Ləbbe, ya u šulṭonayḏi!”
049. Məlle: “Hano, lu barbar msamamle i musaṯi, d ḥolaqli, bu amro du waziro, d hiye howe šulṭono b dukṯi, u barbar howe waziro b dukṯe. Mən kəmmat mu ʕišano?”
050. Məlle: “Ya u šulṭonayḏi, u ḥa, d kətyo, u barbar, hawo hən maz zuḥṯe yo w hən ste ṭamaʕiye nafəlwa b lebe. Hawo li dukṯe, d moṭe u ḥəkm diḏux, šḏay bəṯre, lo saymat mede ebe w u waziro latyo hawxa, d omannolux. Hat kəḏʕat u ʕišayḏe, be mən yo.”
051. Komər vega mḥele bi pipike, aṯi tre puluṣ, məlle: “Mamṭeyu ak kalamčat!” Mamṭalle ak kalamčat, mḥale b iḏe du waziro, məlle: “Manḥetule l reše du šalit, li mašnaqa!”
052. Qrele lu dalolo, məlle: “Qray bayna di walaye: u ḥa, d obəʕ d noḥət li fərǧa l su šalit w ḥa, d yosəq lan nigore, sarbast yo. Adyawma u šanq du waziro yo.”
053. Komər mawballe u waziro w mʕalaqqe bu šalit, u ʕumum di walaye, mkawmo aʕle, li fərǧa, hən ʕal an nigore w hən naḥiti l gab u šalit.
054. Komər tamo u waziro šnəqqe… w haṯi tayimo w hun žmira saġ.










































	









 

======
Ritter: 104. D_S Sultan Selim.txt
001. Ono, əšmi Dibo yo, babi, əšme Tuma yo, emi, əšma Šune yo. ʕUmri bin dokuzyuz otuz dort tawalləd, mu Sedari no.
002. Šulṭono d Ṣṭambəl, Sulṭan Salim, bu waxt diḏe ʕumre arbaḥṣar əšne, abro d arbaḥṣar əšne wa, ḥkəmle.
003. Hano, lu šay du ʕaǧam mšadallele xabro w məllele: “Me xarǧ w barǧ d šwaʕ əšne d maḥtat w mə d saymat kar diḏux du ḥarb w d qoyamno, gdoṯeno r rešux. I dawla di Osmanliye, gloḥeno əšma mi arʕo.
004. Hano, lu šulṭono Sulṭan Salim mətfakalle b ʕaql diḏe w maltamle ag gərgər di walaye, aw wazirayḏe l ḥḏoḏe w mšawalle appe. Məlle: “Ono abro naʕimo w ʕaql diḏi lo ggorəš w itoxu r reše di masalaṯi, d ḥozina, be haṯi mənyaṯi. Adyawma u šay du ʕaǧam koṭoləb menan xarǧ w barǧ d šwaʕ əšne, ya ḥarb. Hano ʕiš yaquro yo.”
005. Mərralle: “Ya u šulṭonayḏan, adyawma xarǧ w barǧ d šwaʕ əšne lo gqədrina, d aḥna d obinale, w i dawla du ʕaǧam ġəlbe yo w gədsamlan ʕard.”
006. “E”, — məlle, — “ba aydarbo soyamno ono?” Mərre: “Hat kəḏʕat, u šulṭonayḏan hat, hat kəḏʕat.” Məlle: “Adyawma d manqaṣno ruḥi ele, mə gtowe, yaʕni d ḥa menan manqəṣ ruḥe lu ḥreno?”
007. Mərre: “Adyawma iḏe yarəxto yo w hiye lə gmanqəṣ ruḥe elux, haka hat manqṣat ruḥux ele.” Məlle: “Ono manqaṣno ruḥi ele, yani gsoyəm mede bi məllayḏi?” Mərre: “Lo.” Məlle: “Hayhay! Zlam laty lazəm w ṭro dawla lo ḥərwo.”
008. Komər qayəm hano, Sulṭan Salim, lwəšle ǧule ġer, mtaškele ruḥe w mədle la tre wazirayḏe aʕme w qayimi, azzehən bi arʕo, komər hul d nafiqi baynoṯe du ʕaǧam.
009. Mawtatle a tre wazirayḏe b dukṯo w zbəṭle u adras dəṯṯe gabe w hiye qayəm, azzele l ḥḏo qaḥwa w yatu bi qaḥwa.
010. W ḥəlle lu qaḥwači ebe, d kətyo zʕuro nuxroyo. Məlle: “Ha abri! ʕAl mə kokərxat?” Məlle: “Ya u aġayḏi, kokoraxnoli ono ʕal šuġlo, d samno i idarayḏi.” Məlle: “Koṯe menux, saymat qaḥwačiye?” Məlle: “E.” Məlle: “Hway gabi!” W nafilo i ḥubayḏe b lebe du qaḥwači ġalabe.
011. Komər qayəm tamo, fayəš Sulṭan Salim gabe w səmle i xədmayḏe.
012. Komər me tamo qayəm ḥa yawmo məllele lu qaḥwači, məllele l Sulṭan Salim, məlle: “Adyawma gdoṯe, u šay du ʕaǧam gdoṯe larke, gməštaʕe bu šṭərənǧ. Mʕadəl u šṭərənǧ, xəd kəḏʕat!”
013. Komər mʕadele l Sulṭan Salim u šṭərənǧawo w aṯi u qaḥwači lqule, komər fayəš mʕaǧbo w mdawmro mene.
014. Komər bəṯr haka b saʕaye, haka b tarte yo aṯi u šay du ʕaǧam w u wazirayḏe, yatiwi l reše du šṭərənǧ.
015. Komər me tamo qayəm, ḥəlle lu šṭərənǧano, ġalabe fayəš mʕaǧbo mene. Məlle: “Kul gave d oṯewayno, latwa bi waḏ̣ʕiyaṯi w haṯi mə šəkəl yo w mə waḏ̣ʕiye yo?”
016. Komər qayəm me tamo, məštaʕalle, kətwa mire mqabəl du šay du ʕaǧam w Sulṭan Salim yatu bəṯre du šay du ʕaǧam.
017. Komər qayəm hano, mə gsoyəm? Komər məštaʕalle. Komər i naqqa d konoḥət u šṭərənǧayḏe, Sulṭan Salim, ṭaw mene d oḏaʕwa bu šṭərənǧ. Komər i naqqa d noḥatwa i ḥḏo, d luyowa ṭawto, komər hnewa ruḥe.
018. Komər ḥəlle lu šay du ʕaǧam bi mire, ḥzele Sulṭan Salim, kale, d kohne ruḥe, i naqqa d konoḥət. Məlle: “Demak ki haṯi, b yaġlišiye koməštaʕeno.”
019. Komər ḥəlle bi mire w bi waḏ̣ʕiyayḏe, hiye madiwayle annaqa. I ḥḏo, d moyadwayla w d lo mtanewa, gədnoḥatwayla. W i ḥḏo, d mḥalaqwa iḏe ela, d konazwa ruḥe hawxa, d hnewa ruḥe, maqlaqwa, lo noḥatwayla, ṭorewayla b iḏe.”
020. Komər bəṯr me d mkamalle i laʕboyaṯṯe alle, lu šay du ʕaǧam qrele, məlle: “Itolux, ono w hat məštaʕina!”
021. Məlle: “Ya u šay diḏi, latyo ǧayəz, d ono oṯeno məštaʕeno, ono zlam faqiro qaḥwači, d oṯeno məštaʕeno ʕam u šay du ʕaǧam.” Məlle: “Komannolux: mə d qarʕux qoṭaʕnole, mə d oṯat məštaʕat aʕmi!”
022. Komər qayeem la tre məštaʕalle, šeṯ naqqat məfqole paṭa. Məlle: “Komannux: hway moro l ruḥux annaqqa, d mawbannux, gqoṭaʕno qarʕux!” Məlle: “Lo naqla howe, ḥamšaḥṣar naqqat howe, aḥ ḥamšaḥṣar naqqat paṭa gnəfqo.” W məštaʕele i naqlayo stene w paṭa məfqole.
023. Komər kəpwayle Sulṭan Salim mawbewayle w ġolabwayle, komər kəpwayle ġolabwayle, yalənəz lo twəlle.”
024. Komər məllele lu qaḥwači: “Kobaʕno d obatli u qaḥwačiyano diḏux.”
025. Məlle: “E, ṭrowe, d hiye d oṯe w d soyəm karam, ono gdobenuxyo, ʕar reši!”
026. Komər qayəm, məllele, məlle: “Kobaʕno d oṯat.” Məlle: “Ṭrowe.”
027. Komər mawbele lu baytayḏe, məlle: “Əšmux mən yo?” Məlle: “Əšmi Salimko yo.”
028. Komər səmle rabo dag greʕe w d kul, d kətwayne bu baytayḏe, w səmle hiye wakilo du baytayḏe.”
029. Komər hano, kətwayle abro lu qaḥwačiyano, nafəqwa mu maktab.
030. Komər azzele l gab Salimko, məllele: “Abri, fayišat hat gabi w adyawma u abrayḏi nafəq mu maktab, u zʕuro nazək yo w lə kqodər soyəm šuġlo mede, kobaʕno, d əmmatle, lu šay du ʕaǧam, d maḥatle ʕal waḏ̣ifa, tuyo raḥat.” Məlle: “E, ṭrowe!” Komər məllele lu šay du ʕaǧam, məlle: “E, ṭrowe, ya abri.”
031. Komər hawi deri yawmo, ṣafrayto u ḥyoro, d koḥoyər, qayəm, koḥoyər, u zʕurawo kale mʕalqo bu qayso di mašnaqa, kale u šalit mḥalqo l qḏole.
032. Komər fayəš mʕaǧbo, mdawmro, məlle: “Haṯi mənyaṯi? Ono mən məllilux, hat mə səmlux, ya u šay diḏi?”
033. Məlle: “Ya abri, laybi ono d əzzino, zlam hawxa məfsəd, d əzzino, maḥatnole ʕal waḏ̣ifa, zlam taḥrikči yo w zlam məfsəd yo w zlam latyo ṭowo ʕal u darbo, d maḥatno i waḏ̣ifaṯi b iḏe. Me ṣafro gməʕdomo i dawla du ʕaǧam.
034. Adyawma i dawla di Osmanliye stene, d kətne an namər diḏa w ar rabayḏa kulle xayine, d kətne hawxa pisin, uʕdo gədḥozat šuġla. M uʕdo hul tloṯ əšne be mə gmoṭeno b qarʕa. W gədəzzino r reša w gsamnola laġġo.”
035. Komər tamo Sulṭan Salim ṭləblele əzən mene, məlle: “Kobaʕno, d əzzino koraxno baynoṯa di walaye.” Məlle: “Izolux!”
036. Komər aṯi su wazirayḏe w mədle law wazirayḏe w aṯi l Ṣṭambəl.
037. ʕUmum, d kətwayne ʕal aw waḏ̣ayəf, kulle maltmile l ḥḏoḏe kulle, mḥalqəlle li mašnaqa, kulle qṭəʕle qarʕayye.
038. W maltamle zlame, d kətwayne rešone w d kətwayne ann abne dam malke w d kətwayne ann abne daš šyux w maḥtile ʕal aw waḏ̣ayəf w mratable i dawlayḏe.
039. Komər me tamo kamili a tloṯ əšnayḏe, aṯi u šay du ʕaǧam r reše di dawla di Osmanliye l Ṣṭambəl.
040. Komər me tamo huwwe ǧuwab d ḥḏoḏe w mḥalle la tre b ḥḏoḏe, l Sulṭan Salim ġləble u šay du ʕaǧam, šḏele bəṯre, hul d čik bu ḥdud diḏe w bu paytaxt diḏe.
041. Komər tamo səmle yaṣiro w bəṯr me d səmle yaṣiro, məllele, məlle: “U abrayḏux flan raḥat yo, ya u šay diḏi?” Məlle: “Kale raḥat, towat saġ! May kəḏʕatle lu abrayḏi?”
042. Məlle: “Ma i barṯayḏux flan kas əšma?” Məlle: “E.” Məlle: “I ḥurmayḏux, i xatune, i malkṯo?” Məlle: “May kəḏʕatte?”
043. Məlle: “Ma lo kəḏʕatli, ya u šay diḏi?” Məlle: “Ono koḏaʕnolux adyawma, d kətne aǧ ǧule di ṣalṭana aʕlux, d kəttat Sulṭan Salim.”
040. Məlle: “Lo kəḏʕatli demak”, — məlle, — “ono hawo Salimko yo, aṯino larke w, d ḥzeli lu tadbir diḏux w ʕal i waḏ̣ʕiye, d məllilux ʕal u zʕuro, d šnəqlux, d əmmat, gəzzino r reše di dawla di Osmanliye. W ono zbəṭli ʕaql menux w daʕənno l dukṯi w adyawma aṯino ono, Sulṭan Salim no. Mə kəmmat mena haṯi?” Məlle: “ʕAfarim laǧanux.”
045. Komər tamo məlle: “Lə gqoṭaʕno qarʕux, elo yalənəz gədmawbanno u taxt diḏux, gsamnole hesir b Ṣṭambəl.”
046. Zbəṭle u taxt diḏe w mamṭele l Ṣṭambəl w maḥatle yaṣiro b Ṣṭambəl. Hul l uʕdo heš kale kfoyəš u taxt diḏe b Ṣṭambəl.
047. W Sulṭan Salim, ele d maʕmalle i qəžla di Salimiye, d kətyo…
048. Tayimo w hun žmira saġ!
































































































======
Ritter: 105. D_S Die Kluge Goldschmiedtochter.txt
001. Kətwa w latwa, ṭaw m aloho latwa.
002. Əmmi ḥa yawmo may yawmoṯe nafəq u abro du šulṭono d Ṣṭambəl l baynoṯe di walaye. W karəx baš šuqone d Ṣṭambəl w azzele su zəfkar, d kətwa u zəfkar daš šulṭone.
003. I naqqa d maṭi l gabe, məlle: “Salam ʕalayku!” Məlle: “ʕAlaykum əssalam!”
004. Qayəm me qume w mətkaramle ġalabe w mḥalaqlele kursi, yatu ʕal u kursiyayḏe w ḥəlle li waḏ̣ʕiye du zəfkar.
005. Kəmmi, məllele, məlle: “Ya u zəfkarayḏi, gəmḥalaqno šuruṭ qumux, d tolat u ṣarṭ diḏi, tlelux. W d lo tolatle, muhla elux tloṯo yawme, gqoṭaʕno qarʕux.”
006. W komər hano, məllele: “Səm karam, ya šawkatli pašayemi!”
007. Məllele: “I məʕna du dahwo w du semo w du maʕdan kobaʕnola menux. Muhla elux tloṯo yawme, məfqolux i məʕnaṯi, məfqolux, lo məfqolux — gqoṭaʕno qarʕux.”
008. Kəmmi tamo nafəq u abro du šulṭono w azzele w hiye maqlaḏle i dukanayḏe w nafəq. W karəx b Ṣṭambəl kula w ḥa lo məllele i məʕnaṯi. Komər me d kamili a tloṯo yawmayḏe, u lalyo da tloṯo aṯi lu bayto, b kef twiro w lebo twiro w ġalabe maʕd pis kit aʕle.
009. W li barṯo i naʕəmto mədla li ḥšəmtayḏe, məblola w maḥtola qume du babo. Məlle: “Ya barṯi, i lašayḏi latyo raḥat w lo koxanno.”
010. Qayimo haṯi, məllale: “Qayyo, ya babo, lo kəxlat? Koḥəzyono, d kətyo maʕd diḏux zbiṭo b adlalyo w d kəttat be maʕd w kefsəz. L nošo ṭrele lebux?”
011. Məlle: “Lo xayr, ya barṯi, l nošo lo ṭrele lebi, yalənəz lebi lo kəzzele li ḥšəmto.”
012. Məlla: “Bele, ya babo! Malli u masalayḏux!” Məlle: “Ya barṯi, ono, ḥayat lo fayəšli bi arʕaṯe. W u ḥayat, d fayəšli, fayəšli b adlalyo, me ṣafro qməqṭəʕ qarʕi.”
013. Məlla: “Qayyo, yabo, xude xer bike?” Məlle: “Ya barṯi, i masalayḏi masale rabṯo yo w ṭray meni!” Məlla: “Lo kowe, d l əmmatliyo.” Məlle: “Ya barṯi, ḥal w mahǧar diḏi w du abro du šulṭono haṯi yo.”
014. Məlla: “Ya yabo, axul w maḥšəm i ḥšəmtayḏux w dmax hul ṣafrayto! Aloho rabo yo, haṯi latyo masale yaqərto, d əmmat, w haṯi latyo masale, d əmmat, ġalabe ḥṣiṯo, ḥatta lar ruʕye w lab baqore w l kul kas koḏaʕla.”
015. Məlle: “Barṯi, ono karəxno bayn Ṣṭambəl, baynoṯe dann abuqaṭin w baynoṯe daʕ ʕaqəldar w daʕ ʕaləmdar, i masalaṯi lo mawfaqqaliyo, hat kəmmatli, haṯi ksaymatli sahliye aʕli?”
016. Məlla: “Ya babo, baḥ ḥayayḏux kyəmyono, haṯi latyo tə mede. Maḥšəm w lo saymat xayalat!” Komər axile w hiye b lebo di zuḥṯo maḥšamle i ḥšəmtayḏe w daməx.
017. W hawi ṣafrayto, qayimo i barṯo mčarčafla ruḥa w mḥalaqla bəṯre. Məlla: “De, mhaləx, yabo!”
018. Komər qayimi, azzehən li dukano, ftəḥle i dukanayḏe w məlla: “De mḥay čarčaf bayn eli w ele!” Komər mḥele lu babo, maḥatle čarčaf bayn ele w li kačke.”
019. W hawi ṣafrayto, aṯi, məlle: “Ya u zəfkarayḏi, ha mə səmlux?” Məlle: “Səm karam!” Yatu w li barṯo du zəfkar məlla: “Amar u šarṭ diḏux!” Məlle: “Malli i məʕna du dahwo!”
020. Komər tamo məllale, məlla: “Ya šawkatli pašayemi! Ayna d kətyo u dahwo, dahwo yo. Mḥalqatle lu kuro daḥ ḥadode w mfašratle w mḥalqatle ʕal u səndan w oṯalle bač čakuč w qəṭʕile m ḥḏoḏe w mḥalqile bayn du ṭino, mḥalqile bayne du qaṭmo, mparpsile m ḥḏoḏe, məqqa d saymi, lo saymi mene, u dahwo dahwo yo, lo kowe, d howe lo semo w lo maʕdan mene.
021. Hanək aš šulṭone ne. Lo kowən lo wazire w lo ʕami. I zərriyaṯṯe daš šulṭone yo.
022. Məlle: “Tamam, haṯi hawxa yo. U semo kobaʕno, d əmmatli maʕnayḏe.” Məlla: “U semo, ayna d kətyo u semo, ʕaynan bu šəklawo. Mḥalqatle lu kuro w, məqqa d saymat w lo saymat w maṯḥatle w mfašratle w oṯatle bač čakuč, mḥalqatle baynoṯe du ṭino, mḥalqatle bayn du qaṭmo, w məqqa d saymat w lo saymat, lo kowe, d lo d howe dahwo mene w lo maʕdan, u semo semo yo.
023. Hanək aw wazire ne, ya u ṣulṭonayḏi.”
024. Məlle: “Tamam.” W bəṯr məlle: “U maʕdan?” Məlla: “U maʕdan stene ʕaynan bu šəklawo w ʕaynan, məqqa d saymat w lo saymat mene w məqqa marṯḥatle w məqqa d oṯatle bač čakuč w qəṭʕatle m ḥḏoḏe, lo kowe, d lo howe dahwo w lo semo mene.
025. Hanək aḥna, aʕ ʕami na, lo šulṭone koqoyəm menan w lo wazire.”
026. Məlla: “Aš šuruṭayḏux hani ne, ya u šulṭonayḏi?” Məlle: “E.” — “Tamam ne aš šuruṭ diḏux?” — Məlle: “Tama haṯi yo.”
027. Omər qayəm u abro du šulṭono w azzele lu bayto. Məllela li emo: “Ya yade, maʕləm lann abnoṯe d Ṣṭambəl kulle w mamṭi zlam, towe ašči, lu bayto w maʕləm lann abnoṯe d Ṣṭambəl, d mnaqenoli ḥḏo manne.
028. Yalənəz i ǧeriye, i naqqa d əzzala d maʕəlmo lann abnoṯe d Ṣṭambəl, ṭro d əṯyo l gabi. Kito bayto, d ono, d omannola, mšadannola lu baytawo w bəṯr ṭr əzzala, kərxo, maʕəlmo.”
029. Komər məlla: “Way ʕal ʕayni, ya abri!” Ġalabe pṣiḥo w aṯila kef, d lu abro b feme d ṭləble i masalaṯi mena. W d ṭləble u hno du zawaǧayḏé w daṣṭər du zawaǧ diḏi w d ṭləble mi emo i rəxṣaṯi.
030. W kətwa ʕayna bu darbo du abro w kliṯowa heviye, du abro d omər: “Kobaʕnoli ḥḏo.”
031. Komər qayəm mšadalle li ǧeriye, məlle: “Izalax lu bayto du zəfkar, kətle tloṯ bnoṯe. A tloṯ abnoṯayḏe, həš ʕazbe ne w lo kəḏʕi, ag gawre aydarbo ne. Marre: “Lu abro du šulṭono məlle: “A tloṯayxu, abnoṯe, kobaʕno, d oṯitu aʕli, ṭʕine təšʕo yarḥe w təšʕo yawme w čaḥ saʕat, čaḥ daqayəq ʕal ad daqayəq, d oṯitu l gabi, w hatu abnoṯe.”””
032. Komər azzala li ǧeriye, mḥela ʕal i darga du bayto du zəfkar, komər, nafiqo i rabṯo w i navayto, at tarte, mərre: “Ha, mə kəbʕatlax?” Məlla: “U abro du šulṭono kəmšayəl b kef dəṯxu. Məlle: “Kobaʕno, d oṯən, kətle tloṯ abnoṯe lu zəfkar, kobaʕno, d oṯən aʕli hənnək abnoṯe w ṭʕine təšʕo yarḥe w təšʕo yawme w čaḥ saʕat, čaʕ daqayəq w hənnək ṭʕine d oṯən w hənnək, d kətne bṯule w abnoṯe.”
033. Komər tamo mərre: “Haṯi mə ʕuǧube rabṯo yo!” W mədde i ǧeriye, mḥalaqqe iḏayye l sawka w grišəlle li dərto w mḥallala, hul d mamiṯəlle.
034. Hul d šamiʕo i naʕəmto, naḥito laf elayye, məlla: “Wah! Mə hawi aʕlayxu, ya aḥwoṯe?” Mərre: “Italax, ḥzay li puštaṯi! Be mən mamro w mə štaġaliye kəmmolan! Aḥna, d kətna bnoṯe bṯule, w ʕiš d gawre lo kəḏʕina, mən yo, w d lə ḥzelan gawre w lo kəḏʕina, aydarbo ne aw šəkəl dag gawre w u zawaǧ di arʕo w haṯi kəmmolan: “Itoxu ʕal u abro du šulṭono ṭʕine d təšʕo yarḥe w təšʕo yawme w čaḥ saʕat w čaʕ daqayəq. Qay lo kəmmo… m ayko gmoṭina ve gave, gxəlqina ann abnani, maḥtinanne b ʕebayna.”
035. Komər tamo məlla: “Hedi klayu, ya aḥwoṯe, d kəttatu ǧehil! E, ṭowo yo, tax, ya ḥoṯi!” Midola, mədla l droʕa w masəlqola lu bayto w tamo zbəṭlala qadro w kramiye w bəṯr mayo məlla: “Ya ḥoṯi, kəbʕono, d u xabrano w i štaġaliyaṯi w u mḥoyo, d mḥallallax l aḥwoṯi, səmme ǧahala aʕlax, d lo maqiratle lu abro du šulṭono w d əmmatle: “I masalaṯi hawxa yo!”” Hulala barṭil w maqənʕola w hula soz, šqila soz mena.
036. Komər me d šqila u soz mena, komər mšadrola w məlla lann aḥwoṯe məlla: “Ya aḥwoṯi! Ono gdəmmaxxu adyawma, adyawma naʕəm maxxu no, kəbʕono, d maqəblutu u amrayḏi, yalənəz ʕaql dəṯxu lə ggorəš, xəd diḏi.” Mərre: “Ya ḥoṯo, aṣl hattat.”
037. Məlla: “De qumu w ftaḥu laṣ ṣabaṭaṯxu!” Mədde w ftəḥe laṣ ṣabaṭaṯṯe w mawfaqqe aǧ ǧulaṯṯe w u rəhalaṯṯe manne.
038. Məlla: “De lwašu aǧ ǧulaṯxu!” Mədde, lwəšše laǧ ǧulaṯṯe w lu rəhal dəṯṯe. W məlla: “De mudu lab baxčkaṯxu, maḥetənne taḥte da fṣeṭən dəṯxu w maṣiru ḥaṣayxu aʕlayye!”
039. Komər hawxa səmme, xd u amro di ḥoṯaṯṯe i naʕəmto, w maṣərre ḥaṣayye. W koḥayrat bu šəkəl dəṯṯe, d əmmat, hani ṭʕine ne kanne ʕal as saʕat, ʕal ak kelikat w mḥela b qamaytayye w mčarčaffe ruḥayye w hedi hedi bu šəkəl dap pirat ṭʕine w azzehən lu bayto du šulṭono.
040. W ḥəlla li aṯto du šulṭono: kaṯi tloṯ abnoṯe, d kətne ṭʕine, kaṯən. Məlla: “Haṯi mə ʕuǧube yo? W haṯi mənyaṯi, mən masale səmle lu abrayḏi? Adyawma hiye məlle: “Abnoṯe, adyawma ann abnoṯe d Ṣṭambəl qay qšiʕi, d lowən pirat ṭʕine w bas?””
041. Komər qayəm me tamo, haṯi stene mə kosaymo? Kofərsəlle ǧulo, gəmḥalqəlle ǧulo, dawšak yo mxaddat ne, u zambarišat qumayye w koyətwi.
042. Aṯyo, məlla: “Ya barṯi, mən muklo kəbʕitu, d moṭinaxxu?” Məlla li barṯo naʕəmto du zəfkar, məlla: “Ya yade, misaye d aloho w d reše du ṣulṭono w d babayna, ṭaʕmo bi arʕo lo fayəš həš, d lo xilan bu bayto d babayna, yalənəz mede šəkəl ṭaʕmo lə gmiqafe bu bayto d babayna, həš l axilan mu šəklawo, hatu šulṭone hatu, garak gabayxu towe.”
043. Məlla: “De, mar, barṯi!” Məlla: “Kəbʕina həš yalənəz kəbab d šamʕo l axilan, garak hatu ṣulṭone hatu, kəbab d šamʕo miqafe gabayxu, d əxlina. Aḥna, u šəklano lebayna kəzzele, kəmtalable.”
044. Komər azzala, məllale lu ašči, məlla: “Ya abri, kəbʕono, saymatlan tloṯo kəbabe d šamʕo.”
045. Komər qayəm hano, səmle ak kəbabat w qayəm, mḥalle li nuro. A tloṯo kəbabat d šamʕo šaliḥi, nafili bi nuro. Məlle: “Ya xatune, lo kowe.”
046. Komər daʕiro me tamo, aṯyo, məlla: “Ya barṯi, ṭlabunxu šəkəl ḥreno! Hano mə šəkəl yo, d ṭləblax menan?”
047. Əmmo: “Yade, aḥna mede, ṭaʕmo lo fayəš bi bayte d babayna, d l axilan, yalənəz u šəklano bu bayto d babayna lə gmiqafe. W aḥna aṯina larke, kəmmina, gabayxu garak, d miqafe w d howe, misaye d aloho d reše d babayna w du šulṭono, mede lo fayəš bi arʕo, d l axilan. Yalənəz u šəklano d ṭaʕmano l axilan. D lo howe u ṭaʕmano, u šəklano, soz: “Lo kowe d əxlina mede.””
048. Komər daʕiro, məllale naqqa ḥreto lu ašči, məlla: “Ya abri, lo kowe, d əxli mede ḥreno, d lowe hano. Sume!”
049. Komər səmle i naqqa ḥreto stene w ham disa mḥele li nuro w šaləḥ w nafəl bi nuro.”
050. Məlle: “Lo kowe, d howe.” Komər u xətəm da tloṯ naqqat səmle hawxa w lawi. Məlle: “Lo kowe.”
051. Komər aṯyo, məllale: “Ya barṯi, lo kowe kəbab d šamʕo, ṭlabu šəkəl ḥreno!”
052. Məllalle lann aḥwoṯe, məlla: “Qumu l ḥaylayxu!” Komər qayimi a tloṯ, məlla: “Šrayu l ḥaṣayxu!” Šralle ḥaṣayye w nafili ab baxčkanək w ḥəlla: nafəq tloṯ abnoṯe zarif manne w ġalabe layəq w fayišo mʕaǧabto w mdawmarto mi masalaṯi. Məlla: “Haṯi mə masale yo?”
053. Məlla: “De, mudu lab baxčkaṯxu, ya ḥoṯi, w mhalexu!” Mḥalaqqe bəṯre di ḥoṯaṯṯe w azzehən.
054. W qrele lu abro du šulṭono li ǧeriye w məlle: “Mə səmme?” Məlla: “Hawxa səmme, ya u ṣulṭonayḏi!”
055. Komər tamo me d qayimi w azzehən lu bayto, komər me d azzehən lu bayto, lu abro du šulṭono səmle mlawwaša w maḥtole ʕal i ṣəfro w mamṭele l traḥṣar sefoqe, ṭaʕmone šəkalat, w maḥtile ʕal i ṣəfro hawir di mlawwaša w bəṯr mayo, maḥatle tleṯi lirat d dahwo ʕal i ṣəfro.
056. W qrelele lu greʕo, məlle: “De qum w mawbəl li ṣəfraṯi, ḥeṭa qume di barṯo du zəfkar i naʕəmto!”
057. Komər nafəq, məllele stene: “Yalənəz i štaġaliye d məǧġolo, tuyo aḏnux aʕla w d obatla ṣanṭ. Me d ǧġilo, d oṯat larke, d maḥkatli, be mə gdəmmo!” Omər məlle: “ʕAl ʕayni, ya u šulṭonayḏi!”
058. Omər nafəq w azzele. I naqqa d nafəq, məlle: “May kəḏʕo i mlawwšaṯi?” Komər mədle li mlawwaša, twirole w axile mena. W bəṯr me d axile mena, məlle: “May kəḏʕo, d kətne traḥṣar sefoqe ne?” Mədle l ḥa mas sefoqe, axile w maḥatle b ʕebe. Məlle: “May kəḏʕo, d kətne tleṯi lirat?” Mədle tloṯo lirat manək w maḥtile bu kisayḏe.
059. W komər azzele, maḥatle i ṣəfro qume di barṯo zu zəfkar i naʕəmto.
060. Me d maḥatle li ṣəfro qume di barṯo du zəfkar, mədla li mlawwaša, məlla: “Aḥna bi ḥəzbayḏan, i naqqa d kosoləq u ṣahro, d kətyo qurṣo yo w gurovar yo, harke barbərrax komaḥwe. Bu ḥasabayḏan, yaʕni kəmmina, qurṣo yo, yalənəz harke barbərrax yo.
061. Ḥašša daš šulṭone d mdagli, u ḥasab daš šulṭone yo w latyo u ḥasabayḏan. Barbərrax yo, latyo qurṣo.” Məlla: “Mudula li mlawwšaṯi, mudula!” Mədde, tlalle li mlawwaša.
062. Komər me d təlyəlle, məlla: “Aḥna bu ḥasabayḏan i šato traḥṣar yarḥe yo, harke ḥḏaḥṣar kmaḥwən. Bi ḥəzbayḏan traḥṣar ne, harke ḥḏaḥṣar gmaḥwe. Məlla: “Ḥašša daš šulṭone d mdagli, u ḥasab u ḥasab daš šulṭone yo, ḥḏaḥṣar yo w latyo traḥṣar. Aḥna, u ḥasab diḏan yaġləš yo w daš šulṭone doġri yo.” Məlla: “Mudu las sefoqani, tlayune!”
063. W bəṯr mədla lal liratanək, bnalla, d kətne šawʕo w ʕəsri. Məlla: “Aḥna bu ḥasab diḏan, d kətyo u yarḥo tleṯi yawme yo, w harke šawʕo w ʕəsri gmaḥwe. Ḥašša daš šulṭone d mdagli, u ḥasab u ḥasab daš šulṭone yo, šawʕo w ʕəsri w yarḥo, latyo tleṯi. Ḥašša daš šulṭone d mdagli w d kətyo u ḥasab dəṯṯe yaġləš! Aḥna, u ḥasabayḏan yaġləš yo, šawʕo w ʕəsri yo, latyo tleṯi. Məlla: “Tlayu lani stene!”
064. Komər lu greʕo, məllela: “Mən d omannole lu abro du šulṭonayḏi?” Məlla: “Izolux, amalle: ṭrowe xaṭər daʕ ʕayne kome!”
065. W nafəq w aṯi su abro du šulṭono, məlle: “Ha, ya greʕo, mə ǧġilo, mə məlla?”
066. Məlle: “Ya u šulṭonayḏi, mədla li mlawwaša, məlla: “Aḥna, bu ḥasabayḏan w bu fəkrayḏan, i naqqa d u ṣahro d kosoləq, gurovar yo w qurṣo yo, yalənəz kale harke barbərraxki yo.
067. Ḥašša daš šulṭone d mdagli, u ḥasab u ḥasab daš šulṭone yo, barbərraxki yo, aḥna l qul ʕaynayna hawxa kowe, u ḥasab diḏan yaġləš yo, barbərraxki yo, latyo qurṣo.” Mədla li mlawwašayo, məlla: “De tlayula.””
068. Omər: “Ma mayiṯatwa mu kafno, d twəllux lu ṣahro?” Məlle: “De məǧġəl!”
069. Məlle: “Mədla las sefoqanək, məlla: “Aḥna bu ḥasabayḏan, d kətyo i šato traḥṣar yarḥe yo, harke ḥḏaḥṣar kmaḥwən. Ḥašša daš šulṭone d mdagli, u ḥasab u ḥasab daš šulṭone yo w i ḥəzbaṯṯe yo w aḥna, i ḥəzbayḏan yaġləš yo, ḥḏaḥṣar ne w lanne traḥṣar.””
070. Məlle: “Ma mayiṯatwa mu kafno, d twəllux li šato w d manqṣolux l ḥḏaḥṣar? Mawfəq u sefoqawo, d kətyo b ʕebux!” Mədle w mawfaqle w maḥatle ʕal i maṣave, gabe.
071. W məlle: “Mədla lal liranək, bnalle, məlla: “Aḥna, bi ḥəzbayḏan u yarḥo, d kətyo tleṯi yawme yo, harke šawʕo w ʕəsri komaḥwe. Ḥašša daš šulṭone d mdagli, u ḥasab u ḥasab daš šulṭone yo w i ḥəzbayḏan yaġləš yo w ḥašša daš šulṭone d mdagli, d kətyo i ḥəzbaṯṯe yaġləš.
072. Šawʕo w ʕəsri yo u yarḥo w latyo tleṯi.” Komər mədde lanək stene w tlanne.
072. Məlli: “I naqqa d əzzino, mə gdomannole lu abro du šulṭonayḏi?” Əmmo: “Izolux, amalle: “Ṭrowe xaṭər daʕ ʕayne kome!””
073. Omər: “Ṭrowat xaṭər d ʕayna, d l əmmowa hawxa, uʕdo gəmḥalaqwayno u sayfo ʕal qarʕux w gšolaḥwayno qarʕux, d twəllux lu ṣahro, bəṯr d məlla: “Howe xaṭər d ʕayni, gdobenux xaṭər d ʕayna ak kome w li šato w lu yarḥo.”
074. Komər bəṯr səmle lu ǧəhaz diḏa kar, lu semo w lu dahwayḏa w mawbele.
075. W aṯyo i ʕruto, d mḥawəl li nxirayto, w azzehən d moṭalla, hiye d kətwa ʕal qarʕa di goro w d kətwa ʕayne bu darbo.
076. Li barṯo du ʕammo du abro du šulṭono maqnaʕla lu greʕo w mbarṭela, məlla: “D makimatla b ʕayne!”
077. Komər hano stene, koḥoyər u abro du šulṭono, d lu greʕo, d koqṭiʕ mu xel w aṯi, nafəl tarqen ʕal lebe, məlle: “Haṯi masale yo, mede kit paṯi, d u greʕo qṭiʕ mu xel.” W naḥət l qamayte d azzele.
078. Komər səmlele iḏe hawxa, ǧġil b iḏe aʕme, komər iḏe npiṣole.
079. Komər lebe ġalabe hne aʕle, məlle: “Haṯi albat masale kit paṯi.” W azzele, mqadamlele, məlle: “Mən yo, ya u greʕayḏi?”
080. Məlle: “Ya u šulṭonayḏi, hat howat w əšmux howe w d l ḥḏo d mamṭelux r ruḥux w d nəflo bi darizane du baytayḏux w bi ṣalṭanayḏux. Baḥ ḥayayḏux koyomeno: ʕayni nafilo ʕal raġla, ʕal i gwəzakayḏa. Be u šiḥoro, mə faṣal hawxa yo.
081. Haṯi, d əṯyo lu baytayḏux w noše d ḥoze waǧh diḏa w d ḥozela, lo kowe d ʕoballux naqqa ḥreto tarʕo w d oṯe l gabux w lebe lə ggorəš muklo w lo kowe d maḥtat ḥayat qume, d ḏoyaqle. M iḏe d kətyo bu čəmsəz w d kətyo kamto, qamar w qol ʕarabi yo.
082. Məlle: “Ya greʕo, i masalaṯi ṭray mena w u sərrano lo tolatle w lo maḥtatle w u sərrano ṭro foyəš bayn eli w elux w lo ḥəs meni w lo dang menux!”
083. Komər mamṭyəlle w mhirəlle aʕle. W yatiwo hiya bi odakayḏa ʕal u taxt diḏa w aṯi u lalyo, i saʕa hawyo tlot w arbaʕ bu lalyo w ʕayna bu tarʕo, d oṯe u ḥaṯno, w l azzele.
084. Komər hul d hawi fəlge d lalyo u qaṣano, i kačke, ʕayna bu darbayḏe w l azzele. Komər hawyo ʕaǧəz mi šanṯo w hul d nafilo hiya me qum ruḥa w damixo, l aḏiʕo, aydarbo damixo.
085. Komər hawi ṣafrayto, azzala li emo, l gaba, məlla: “Ha, barṯi?” Məlla: “Yade, mede layto w lo kowe, d ḥzeli l waǧh diḏe, w lo kowe, d aṯi l gabi w d mqadamleli.”
086. Məlla: “Ya barṯi, adyawma babax, d kətyo u zəfkar dəṯṯe yo, balki xaṭər zbəṭle, kramiye l babax zbəṭle w hulelax xaṭər d babax, balki haṯi ʕade daš šulṭone yo.”
087. Komər qayimo me tamo, u lalyo da tre. Hama disane fayišo bu karawo w bi ṣənʕayo, fayišo hul fəlge d lalyo u qaṣano, ʕayna bu darbo w l aṯi. Məlla: “Balki i ʕade daš šulṭone adlalyo stene hawxa yo.” Damixo.
088. W hawi ṣafrayto, li emo mšayela mena. Məlla: “Mede lawi.” U lalyo da tloṯo komər bu karawo hama disane w l azzele l gaba. W bəṯr da tloṯo w dann arbʕo w daḥ ḥamšo w damm əšto w yarḥo w tre w tloṯo w arbʕo hul li šato, lo mqadamlela.
089. Məlla: “Haṯi latyo masale d xaṭər w d maʕrifa, d zəbṭi l babi yaxud w yaxud d kətyo ʕade d baynoṯe daš šulṭone haṯi, haṯi masaleyo haṯi, l nošo səmle i fəṭnayḏi gabe w l nošo makəmlele b ʕayne.”
090. Komər ḥzelala zlam šaġolo, d kətwa laġamči, w qrelale w məllale: “Abri, hat, mə koṯe menux, d saymat?” Məlle: “Ono zlam laġamči no w zlam šaġolo no.”
091. Məlla: “Mamṭilux tre, tloṯo ḥawrone w itux, šġal, səmli laġam! U yawmayḏux, mə košəqlat?” Məlle: “Ono, u yawmayḏi maǧidi d semo yo.” Məlla: “Abri, itolux, mamṭilux tre ḥrene w hat da tloṯo. U yawmaṯxu b əšto maǧidiye d semo. W marke me taḥte du taxt diḏi məfqituli, saymituli laġam, d nofəq l gawa di baxča, l fema di bərke dam maye!”
092. Məlle: “ʕAl ʕayni, ya i xatunayḏi!” W mamṭelele tre ḥawrone ḥrene w aṯi w falət me taḥte du taxt di xatune w hul d mawfaqqe u laġam dəṯṯe li baxča, l fema di bərke dam maye. W ḥaq dəṯṯe hulalleyo bu zoyudo w lo bu noquṣo.
093. Məlla: “De zolux w aloho howe aʕmux, ya šaġolo ṭowo, d kətyo u ḥaq diḏux ḥalal w d kəttat kad ḥalal! Adyawma lo ḥəs meni w lo dang menux, lo hat, d əmmmat, hawxa səmlo, lo ono, d əmmono: ele hawxa. W izolux w aloho howe aʕmux!” Məlle: “B xaṭər diḏax, ya i xatunayḏi! ʕAybo yo, d kəmmat masayəl mani! Ġalabe hawxa kore səmli w lo kowe, d mofaqli u sərrano.”
094. W komər aṯyo yawme di ʕruto w lwəšla aǧ ǧulayḏa di kaluṯo w mxamela ruḥa w mḥela i qundrayḏa b raġla w mḥela bu laġam w naḥito, azzala li baxča, nafiqo l feme di bərke dam maye w yatiwo.
095. W u abro du šulṭono kəzzele w oṯe qume du tarʕo bu ṣalon. Komər i naqqa d nafilo ʕayna aʕla, komər d ḥəzyole, komər dlo ruḥo marfele ruḥe bad darġe w azzele laf ela.
096. Komər i naqqa d maṭi li baxča w d ḥəlla, kaṯi, məlla: “Klay b dukṯux! Ya tarbiyesəz, ya haya gidi, d kit menux, mnafəq, beʔadab! L ayko gdoṯat?”
097. Ono i barṯo du šay du ʕaǧam no w aṯyono me baynoṯe du ʕaǧam, hawyono mətsayyər, d šəqlono hawa w aṯyono li baxčaṯi, d mətkayfono eba.
098. Adyawma ono, d kətno barṯo, d kətno ḥurma, hat d kəttat zlam, d kəttat gawro, l mə gdoṯat l gabi? U pəš diḏux mən yo, d oṯat l gabi?”
099. Komər kali w marʕele w komər hən b hən, mqadamle w čʕəkle laf ela, komər aṯi, yatu gaba.
100. Komər qayimo, mčakčakla droʕona w nafilo bi baxča, d maḥišola remune w ṭaʕmone.
101. Latwa u dard diḏa, d kətwa kafənto, yalənəz u dard diḏa, mḥalaqla iḏa lu remuno. 
102. Məlle: “Hedi klay, ya i xatunayḏi. Ono gmaḥəšnolax, zax hat, itaw w ono gmoṭenolax, mə šəkəl d əbʕat.” Komər lo mtanela aʕme.
103. Komər čəkla iḏa bayn u remuno, laqi u dərah du remuno b droʕa, d kətwa haqqa nazək. Komər i naqqa d ḥakəm u dərah, mḥalaqle lu admo w qaləʕ b droʕa.
104. Komər mədle li kaffiyayḏe w hulela, mədla li kaffiyayḏe, šqilola mene w maṣrola ʕal droʕa.
105. Komər məlle: “Izax, itaw! Ono gmaḥəšnolax, ya i xatunayḏi.”
106. Komər azzala, yatiwo w mamṭelela bi dəsmale, bi marḥamayḏe, məlyole w mamṭele, maḥtole quma.
107. W yatiwo, latwa masale, d kətwa kafənto, axila w maǧġela ruḥa.
108. Məlle: “Haṯi i barṯo du šay du ʕaǧam yo, aṯyo me dukṯo raḥəqto, d aṯyo larke. Kətyo kafənto yo, gəzzino, gmamṭenola muklo, d howe basimo w ṭowo, d kətyo i barṯo layəq!” W maḥtole b lebe w ġalabe lebe nafəl eba, w ġalabe d kətwa layəq.
109. Komər bəṯr mayo, me d hiye azzele, aṯi lu bayto, hiya mədla li dəsmalayo w čiko bu laġam w nafiqo, aṯyo lu bayto.
110. Konofəq hano, koṯe, koṯe li baxča, koṯe l fema di bərke, koḥoyər w lo koḥozela. Məqqaṣ d mabəh w gmakrix ʕayne, lo koḥozela.
111. Hawi, xəd zlam, d howe sawwəssi, xəd zlam, d ḥoze mede w lo ḥozele. W məqqaṣ d karəx, baynoṯe di baxča lo ḥəzyole.
112. W ġalabe hawi sawwəssi w hawi maraqli di kačkaṯi, d ḥəzyole w d kətwa layəq w ṣpahiye hawxa, w d bəṯr təlyo me qul ʕayne, hawi, xəd zlam, towe ʕəraqvaxwari, towe sarxwaš, w ġalabe grəšle maraq w məṭala. W aṯi lu bayto b lebo twiro. 
113. Komər me d azzala i aṯto lu bayto, məllala li ḥmoṯo: “Ya dade, frasli! W maḥatle li ḥəmto aʕli, u kewayḏi u kewo du mawto yo w ono gmayṯono adyawma.”
114. Komər me d frəslala, čiko bayn daǧ ǧule, məlla: “Ya dade! Ya emi! Qum, izalax, malle lu abrayḏax, hani šato d yawmoṯe, d eli w ele lo ḥzelan ḥḏoḏe w d lawilan bi arʕaṯi eli w ele, d lawilan pṣiḥuṯo ʕam ḥḏoḏe, kəbʕono, d oṯe u abrayḏax, d ḥəzyalle w d marfyono i ruḥo! Yalənəz d lo ḥəzyalle, lo kowe, ono d marfyono i ruḥayḏi. Kəbʕono, d oṯe w d ḥəzyalle, d kətno lḥiqayto di ḥzaytayḏe w məštaq di ḥzaytayḏe d ḥəzyalle, w i naqlayo gəmtaslmono i ruḥayḏi b iḏe du malaxo.
115. Komər qayimo, azzala, məllale lu abro, məlla: “Ya abri, kala i ḥurmayḏax, kala qum ḥal diḏa w kala bi daraǧe du mawto yo w koṭəlbolux, d oṯat l reša, d ḥəzyolux w d mtaslmo i ruḥayḏi.”
116. Məlle: “Ya yade, lo aṯti huyo, mən d huyo, lo kowe, d oṯeno, soz, lo kowe, d oṯeno, d ḥozenola w lo kowe, d ḥozeno waǧh diḏa.” Komər məllale: “Qayyo, ya abri?” Məlle: “Lo koṯeno.” W aṯyo, məllala, məlla: “Barṯi, lo koṯe.”
117. Məlla: “Izalax, ḥzay, be qum iḏe t ayna malla qrele, zax, amalle, ṭro d oṯe w d omalle, balki d oṯe, mḥaləq poṯo aʕle, d oṯe.”
118. Komər qayimo azzala w məllale lu malla, d qrewayle qum iḏe, w aṯi. Məqqaṣ d məllele, məlle: “Lo kowe, d əzzino.” Məlla: “Barṯi, mamṭeli u malla ste, lo koṯe.”
119. Məlla: “Ya yade, izax, amalle: “Mḥarəm u ḥalwayḏax aʕle, balki oṯe.” 
120. Komər qayimo haṯi w azzala li emo, məllala: “Ya abri, i ḥurmayḏux, d kətyo bu ḥalano, d kətyo bi daraǧaṯi, u ḥalwayḏi howe ḥaram aʕlux w al lalyawoṯe d konən, d qayimono, d monaqlilux w d mḥaramli i šanṯo dal lalyawoṯe aʕlux w d adyawma d tawrat lu xabrayḏi, ḥalwayḏi w taʕbayḏi howe ḥaram aʕlux, howe avzalelkat bi lašayḏux, d l oṯat adyawma, d maḥwat ruḥux li ḥurmaṯi w balki d xəlṣo mi ʕaḏabaṯi.”
121. Komər məlle: “Ya yade, u ḥalwayḏax mḥarmatle aʕli w howe avzalelkat w yoqaḏno, miḥalaqno baynoṯe di nuro, lo kowe d oṯeno.” Komər daʕiro, məlla: “Ya barṯi, čara layt.”
122. Məlla: “Yade, zax, malle, mar: “Kəmmo, yalənəz foṯux l obatliyo, yalənəz ḥaṣux tux, hawli ḥaṣux, d ḥəzyallux w bas.””
123. Komər aṯyo, məlla: “Va, abri, ksaymono rəǧǧa w heviye, m aloho w bəṯr menux kəbʕono, d oṯat, hama ḥaṣux haw ela, d ḥəzyolux, lo foṯux, hat hulux soz, d lo ḥozat waǧh diḏa, yalənəz ḥaṣux haw ela!”
124. Məlle: “E, ṭowo yo.” Komər qayəm w aṯi, mḥele at tarte iḏoṯe bu tarʕo w hule ḥaṣe li kačke. W komər mawfaqla droʕona me taḥe du lḥef w b ḥəs ʕeloyo məlla: “Uuuuh! Adyawma gmayṯono w, d ḥzelilux, annaqqa gəmtaslmono i ruḥayḏi.”
125. Komər: “Hawxa?” Komər lu kurrək maqlable li awirayḏe laf i kačke w, d ḥzele li kaffiyayḏe ʕal droʕa, komər i naqqa d ḥzele li kaffiyayḏe ʕal droʕa, dlo ruḥo komər azzele, yatu qum qarʕa.
126. Məlla: “L mən aṯat, yatiwat harke qum qarʕi, hay ya gidi tarbiyesəz? Hay ya gidi d kəttat, dlo ḥaya w befəhet, zlam, d kəttat benamus!” 
127. Məlle: “Hat, ya xatune, adyawma, d kəttat i barṯo du šay du ʕaǧam, ono l oḏaʕwayno, d kəttat haṯe, d aṯat larke.”
128. Məlla: “Ayko yo i barṯo du šay du ʕaǧam? Mayiṯo mak kulayḏux? W d əṯyo larke, mən maǧburiye kətla, d əṯyolux larke? Ono, d kətno i barṯo di zəfkar, d kətno i aṯtayḏux, d kəmmat i barṯo du šay du ʕaǧam hat?”
129. Məlle: “Ono komannolux: uʕdo bu šawṭo, d kətwayt bi baxča, i barṯo du šay du ʕǧam wayt.” Məlla: “Lo!”
130. Li emo məlla: “Ya abri, ʕəraqvaxwari hat, yaxud sawwəssi hwat, mdaywallux, haṯi, d kətyo i aṯtayḏux, d kətyo i barṯo du zəfkar yo, ya abri, w hani šato, d mamṭelanluxyo.” Məlle: “Lo kowe.” Məlla: “Bele.”
131. Komər qayəm w ḥəlle li aṯto, d qayimo w bi fṣiḥuṯo w d latyo kayuto. Məlla: “Ono d aḏiʕono, d i masalaṯi tekimo makimalli l qul ʕaynux, w səmli i masalaṯi. Koḥozat luġam, d ftəḥli, haka lə kmətyaqnət, kəmmat, balki i barṯo du šay du ʕaǧam yo, kḥozat lu laġam, d ftəḥli hul li baxča w d simoli.
133. Məlli: haṯi masale kit paṯi, d lo koṯe, d lə gəmqadamli, w d lo eli, d məlli, kəbʕallux, w d ele d mnaqeli, d mṭalableli. W adyawma lo koṯe, lə kḥoze waǧh diḏi w lo koṯe l gabi.”
134. Komər me d qayəm, henuka komər, məlle: “Ya mor škur menux, d i ḥurmayḏi d lo mayiṯo w d l əzzano a tretayna bemərad!”
135. W qayəm, azzele w yatu ʕal u taxt diḏe w qrelele lu greʕo, məlle: “Greʕo, d kəttat greʕo xayən w d kəttat greʕo məfsəd w d kəttat greʕo gallaǧ w taḥrikči, haṯi mə masaleyo, d səmlux b qarʕi? Itolux, amalli!”
136. Komər aṯi w kali qume w ǧ̣ġilele, məlle: “U yawmo, d mšadallilux, mšadalli i ṣəfro aʕmux w d twəllux lu ṣahro li mlawwaša, twirolux w, d twəllux li šato, d manqṣolux, d axilux ḥa mas sefoqe w manqaṣlux li šato, mamṭyolux ma traḥṣar la ḥḏaḥṣar yarḥe w d manqaṣlux lu yarḥo, mədlux tloṯ lirat d dahwo ma tleṯi, manqṣolux laš šawʕo w ʕəsri, d məllalux: “Izolux, amalle lu abro du šulṭono: kəbʕono, d obatle xaṭər d ʕayni.” Məlli: “Ṭrowat xaṭər d ʕayna ak kome, i naqlayo hulilux xaṭər d ʕayna.
137. W haṯi aṯi b baxtux w bu oždan diḏux, d ono i kačkaṯi d mnaqyowayli, b masale d šuruṭat w bu ʕaql, ono mnaqyowayli laǧan ruḥi mann abnoṯe d Ṣṭambəl w di arʕo w d elux makimolux lqul ʕayni, hani šato d yawmoṯe lo ṭrelux, d ḥozina xer m ḥḏoḏe. Mən aṯiwa b baxtux, ya greʕo, d kəttat xayən?”
138. Məlle: “Ya u šulṭonayḏi, klay, d omannolux i ḥṭiṯayḏi w i masalaṯi, l barṯe d ʕammux simola ebi w maṭmaʕlali w hulali kise ʕəsri kise d kallawat w məlla: “Kəbʕono, d makimatla lqul ʕayne.” W eli aṯino, məllilux i masalaṯi, makimoli lqul ʕaynux.”
139. Məlle: “E ya greʕo! I barṯo d ʕammi, balki kətwayla lebo laf eli w ʕayna aʕli wa, w d moṭenola, hama ono lo raḏ̣inola, d kətwa pire, d latwa ʕal u darbo w d latwa ʕaql b qarʕa. W ḥəlli, gmirayzanno w yawmo, d howe masale mede, ʕaql diḏa lə ggorəš, gmətwanno, ono, u abro du šulṭono no. Məlli, haṯi layəq diḏi, latyo rəbab diḏi, d moṭenola. Ono barṯe d ʕammi lo maʕəǧboli, lo mamṭyoli, hat mən aṯi b baxtux, d adyawma makimolux haṯi lqul ʕayni? Adyawma annaqqa xaṭər d mən obenolux?”
140. Məlle: “U amrayḏux hat kəḏʕat.” Məlle: “U amrayḏi? Ṭaw me d mḥalaqno u sayfo l qarʕux, d qoṭaʕne, layt.”
141. Mədle lu sayfo, mḥalaqle l qarʕe du greʕo, qṭəʕle qarʕe du greʕo, məlle: “Itoxu, mudu lu kalbo nəǧəs pisano, d naqqa ḥreto ḥreno, d lo soyəm masale hawxa w d lo soyəm xayəntiye ʕal u aġayḏe.”
142. Komər me tamo, he žnuka u abro du šulṭono w i barṯo du zəfkar hawən aṯto w gawro w he žnuka mətkayaffe w yatiwi ʕal u xer xwašiyaṯṯe b Ṣṭambəl.
143. W ġalabe pṣiḥi w aṯəlle kef w ʕašq, li emo, lu babaṯṯe w alle tavda, d adyawma naqqa ḥreto lebayye ṣafi ʕal ḥḏoḏe w d yatiwi tavda w ġalabe, be məqqaṣ bu muryo alohaṯṯe lebayye basimo, haqqaṣ lebayye b ḥḏoḏe basimo yo ġalabe, u abro du šulṭono, lebe basimo yo bi aṯto.
144. W kalən w fayiši hənnək b dukṯayye ʕal u xer w xwašiyaṯṯe… w aḥna ʕal diḏan. Hun žmira saġ! 






























 























































































































































 








































































======
Ritter: 106. D_S Die beste Frau.txt
001. Omər u ʕmiro dab Bota, kətwayle greʕo. U greʕano diḏe ġalbe ḥalyo wa ʕal lebe w ġalabe b ʕaql wa u greʕo.
002. Komər ḥa yawmo səmlele taxəm lu ʕmiro komər mədle w huleleyo lu greʕo, maxlaʕle.
003. Komər li aṯto du greʕo mədla w gnula mu gawro, komər lə mšayele hiye stene aʕle.
004. Komər ḥa yawmo lu ʕmiro məlle: "I aṯto, d huyo ṭawto, aydarbo yo, ya u greʕayḏi?"
005. Məllele, məlle: "I aṯto, tuyo ganuto w tuyo ḥiz, ṭawto yo, ya u ʕmirayḏi."
006. Məlle: "Hate mə masale yo, ya greʕo, d ono d komanno, d kəttat greʕo ṭowo w d kəttat ġalabe rḥimo ʕal lebi w d adyawma u xabrano, i štaġalyaṯi kəmmatliyo.
007. ELo adyawma, adyawma d komannolux, d i masalaṯi, d ono d mšayeli menux, kəmmat, i pire, d huyo gantu w d huyo ḥiz w d i arʕo kula, d koʕoyaqla mi pire, tuyo ḥiz w tuyo ganuto, w hat korəḥmatla?
008. Adyawma ḥaq diḏux qṭoʕo d qarʕo wa, le yalanəz iḏi lə kəzza aʕlux. Lo kowe, d fayšat taḥte du ḥəkmayḏi w d fayšat bu ʕafro d Gziro, w nfaq me taḥte du ḥəkmayḏi, izolux!"
009. Komər nafəq lu greʕo bi saʕayayo, mədle l druʕa di aṯto w maṭʕalle lu baytayḏe, azzele.
010. Komər me d qayəm azzele, aṯi bi barriye d Xalaf Aġa w zbəṭle ruḥe ʕal aš šyux daʕ ʕarab w fayəš gabayye xwini.
011. Komər hano azzele məqdar ġalabe, haka ḥamməš, haka šeṯ əšne, lu ʕmiro səmle i beriye du greʕo w mandamle aʕle.
012. Komər qayəm azzele bəṯre du greʕo, karəx aʕle.
013. Komər me d azzele w karəx aʕle, šqile pežən diḏe, mərre: "Kale b flan qriṯo."
014. W šaməʕ u greʕo, d kaṯi u ʕmiro dab Boṭa w kaṯi korəx aʕle w kaṯi l gabe.
015. Komər tamo grəšle məṭṭala. Məlla li aṯto: "Qay yo, ya u aġayḏi, kogəršat məṭṭala?"
016. Məlle: "Adyawma d kaṯi u ʕmiro dab Bota l gabayna w gdoṯe w layto mede, d samnole, xəd u waxt, d kətwayna b Gziro, w mətkaramnole.
017. Məlla: "Hat lo ḥarulax mene! ʕAl aloho w aʕli, gṭəryono d oṯe w d foyəš mnakfo mu mede, d saymalle w d maḥtono qume."
018. Komər tamo, i naqqa d aṯi u ʕmiro dab Bota l gabayye, mofaqla lu taxəmawo, d lu ʕmiro səmwayle w huwayle lu greʕo w gnuwayla mu gawro. W maḥatla qume w mamṭela muklone w maḥatla škalat, ʕal u taxəmawo hulale. W mofaqla tətən, d kətwa naḏ̣ifo w d kətwa layəq w d aloho koḏəʕ, be i rəṭlo du tətənawo b məqqa wa w d kətwa i štayo da ʕmirone mu tətənawo, d šotən i ǧġaraṯṯe.
019. Komər qayəm hano, mə ksoyəm? I naqqa d koḥoyər lu taxəmawo, məlle: "U taxəmano m ayko lux yo?" Məlle: "Lo koḏaʕno, ya u ʕmirayḏi. Baḥ ḥayayḏux kyomeno."
020. Komər mšayele mi aṯto, məlla: "Lo koṯe l bolux, ya u ʕmirayḏan? U taxəmawo, d elux səmlux w d maxlaʕlux lu greʕayḏux. W eli gnuli mene w talyowa gabi l kelike saʕaye hawxa."
021. Məlle: "ʕAfarim, ya barṯi!" W mədle lu tətənawo, štele mene, məlle: "U tətənawo m ayko mqafalxu? D uʕdo lo gab a ʕmirone gabayna gmiqafe w, məqqa d mšayanno b umum di arʕo, lə kmiqafe u tətənawo, d kətyo tətən basimo w d kətyo layəq, m ayko lux yo?"
022. Məlle: "Ono lo koḏaʕno, baḥ ḥayayḏux kyomeno, mu yawmo, d nafəqno me gabux, hul l uʕdo lo kowe, d ḥzeli u tətənawo b lawġul diḏi w i ǧġarayḏe, d naḥito b sappoṯi, yalanəz i ḥurmayḏi kəḏʕo."
023. Məlle: "Barṯi, m ayko yo?" Məlla: "U tətənawo koṯe l bolux flan waxt, d mamṭallalluxyo hadiye w d elux d hulux u tətənano hadiye lu zlam diḏi. W mamṭele lu bayto, eli gnuli mene. Məlli, gməsnoqinale yawmo, waxt gməsnoqinale, tleli l kelike hawxa." Məlle: "ʕAfarim laǧanax, ya barṯi!"
024. Məlle: "Ya greʕo ṭowo, ġalabe rḥimo wayt ʕal lebi, yalanəz ono bu xabrawo, d məlluxli, ono šḏeli bəṯrux w səmlilux nafi bi arʕo."
025. Məlle: "Ya u ʕmirayḏi, hat lo nafilat qume du xabrano, d məlli, d i štaġaliyayḏi. Ono i štaġaliye, d məllilux, məlli: "I pire, d huyo ganuto w tuyo ḥiz, koḥozat bi kelikaṯi, ya u ʕmirayḏi. D lo saymowa i aṯtayḏi hawxa w gənwowa lam medonani, fayəšwayno mnakfo menux bi saʕaṯi.
026. Məlli, i pire, tuyo ganuto, bu baytayḏe d təlyo mede naḏ̣ifo, yawmo d miqawmo ʕal u gawro w d məsnaqle, d məfqole i aṯto, d maḥtole qume du ḏ̣ayfo, d howe ṭowo, d howe qarʕe du gawro ʕeloyo w d lo koyəb qarʕe w d lo foyəš mnakfo.
027. W məlli, i aṯto tuyo ḥiz: ma məlli, d huyo i aṯto, d huyo ḥiz, d əzzala ʕam u ʕamo, d gəḥko, tuyo ḥiz, d əzzala ʕam u ʕamo, d gəḥko, tuyo ḥiz laǧan u ʕamo nuxroyo?
028. Lo ḥaṣa! Məlli, i aṯto, d huyo ḥiz ʕam u gawro w tuyo pṣiḥayto ʕam u gawro w tuyo b kef w b ʕašq w qaymo w yətwo ʕam u gawro, u gawro məqqa d masu, me d i aṯto gaḥixo b foṯe, me d pṣiḥo aʕme, lebe gdoʕər ǧwan w lebe gbosəm w tə ǧarat lo koḏəʕ, d kito məṭṭalat bi arʕo, w lo kowele lo maraq bi arʕo w lo mede tə w dayəm lebe gdoʕər nazək, gdoʕər xort ǧwan, xd u nurbo di sato, w lə gmasu u gawrano hul lu yawmo, d aloho moṭe i ḥaqqiyayḏe, haqqaṣ b lebo basimo gmašfʕi u ʕumrayḏe w ḥayatayḏe.
029. Ya u ʕmirayḏi, ono haṯe məllilux w lo məlli, i aṯto, d əzzala, d huyo ḥiz ʕam u ʕamo, yalanəz ʕam u gawro.
030. Qayəm lu ʕmiro məlle: "ʕAfarim laǧanux w lu ʕaqlayḏux, ya u greʕayḏi, d kəttat greʕo ṭowo, naḏ̣ifo w d kətta šaṭər!"
031. W qayəm me tamo, mədle lu greʕo w mamṭele lu greʕo, motawle b Gziro ham disane w maḥatle ʕal aw waḏ̣ayəf diḏe w maḥatle kul waḏ̣ifa du baytayḏe w kul amro da grʕe b iḏe du greʕano diḏe w maḥtile taḥt iḏe, məlle: "Ayna, d lo maṭi lu amro du greʕayḏi, lə gmaṭəʕ lu amrayḏi."
032. W kulle maqballe lu amro du ʕmiro w du greʕawo w fayəš ham disane b Gziro w fayəš gab u ʕmiro dab Buxtoye w fayəš ham disane ʕal i waḏ̣ifayḏe d meqəm w ḥle heš ḥletər me meqəm w ġalabe hawile maʕrifa w qadro gab u ʕmiro.
033. W fayiši hənneek ʕal i xer w xwašiyaṯṯe w aḥna ʕal diḏan w ǧane wa žmira saġ!

======
Ritter: 107. D_S Schwierige Brautwerbung.txt
001. Komər kətwa w latwa, ṭaw m aloho latwa.
002. Komər kətwa tre aḥunone, a tre šexawat daʕ ʕarab.
003. Omər ayna, d kətwa ḥa manne, u šex du el wa w ḥa manne faqiro wa mu mal. Komər hano ġalabe balangaz wa.
004. W latwalle lo abro w lo barṯo, a tre bewert wayne.
005. W komər l aloho hawxa zbele w at tarte nišaṯṯe ṭʕine w kul ḥḏo ḥreno wa.
006. W ḥa yawmo aṯi safar ʕal u šulṭono du dino di əslam d Ṣṭambəl w mšadalle bəṯre dann aģawat w dam malke w bəṯre daš šexawat daʕ ʕarab w maṭən am maktubaṯṯe w drele hawar laf elayye. Məlle: “D oṯitu bu hawar diḏi bi hanaiyayḏi.”
007. Komər qayəm hano stene, maṭi u maktub l iḏe du šex daʕ ʕarab. Komər qrele lu ahl diḏe, di walaye w maltmile l ḥḏoḏe du el diḏe w qayəm, qrele lu aḥuno, məlle: “Ya aḥuni, tolux! Adyawma maḥtinalan šewir w tadbir.
008. Adyawma a tretayna, d kətna bewert, w l aloho uʕdo adyawma madʕalle poṯe laf elayna, d kətne at tarte nišayḏan ṭʕine. Itolux adyawma, mdaglina gawayye ʕal ḥḏoḏe. D aloho l ayna menan d obe abro w lu ḥreno barṯo — l ḥḏoḏe, w towən at tarte abnoṯe, u dan d aloho yo, w towən a tre abne heš xer ʕala, xer išallah.”
009. Məlle: “Ya aḥuni! Adyawma hat d kəttat šex, d kəttat zlam zangin, w ono d kətno zlam faqiro mu mal, d latli mal, hat kmamṭat qəm diḏux, ma ono qay lo gmamṭeno qəm diḏi?”
010. Komər la tre, raḏ̣ən ʕal i masalaṯi w huwwe soz w azzən l iḏe d ḥḏoḏe w tamo səmme ḏabiḥa w axəlle w kṯuwwanne sanad w taḥte du muhur du šex w kulle lu elawo mərre: “I ḥubaṯxu huyo ʕal u xer!”
011. W qayimi, a tre azzehən ʕam u el dəṯṯe ʕam u ʕamaṯṯe w azzehən l reše d Ṣṭambəl, d kətwa mi masale dad dəžmən, d aṯənwa r reše, w tamo səmme u ḥarb dəṯṯe.
012. W faqiro qṭil w u šex maxlaṣle, hul d ṣafi u ḥarb, w daʕər.
013. Bu maṯyo d aṯi l aloho hulele abro, lu zlamawo u faqir, lu aḥuno, d qṭil ele, l aloho hulele barṯo. Maḥatle əšma di barṯo ʕaliya, du kurrək ʕali.
014. W komər me tamo, fayiši a tre — ann abne di masale di čiroke ne — w qayimi bann əšne. W hawi abro d šwaʕ, tmone əšne, maḥatte qume daq qarqure w bəṯr mayo, me d hawi rabo, azzele qume dag gamle w da ʕwone w hawi xort w a tre maṭən li kamlana di zawaǧa.
015. Komər ḥa yawmo u šex daʕ ʕanəza, koqoyəm, koṯe lu ṭlobo di kačkaṯi.
016. I emo di kačke kəmmole lu šex, kəmmo: “Ya šex, adyawma i barṯayḏux mdagalto di braziyayḏux yo, d kito sanad, kṯiwo bayn elux w ele. Adyawma aydarbo gdobat i barṯaṯi diḏux, kətyo mdagalto du braziyayḏux, i nxirayto?”
017. Məlle: “Ono, lo ḥaruli mu braziyayḏi, maxna d luyo i barṯayḏi lo kowe? Hat lo ḥarulax, ono gmoṭene ḥreto.”
018. Məlla: “Adyawma d kətyo hano mi zərriyayḏux w d kətyo i barṯayḏux mdagalto diḏe w d kətyo u braziyayḏux, hiye, d kətyo xd u abrayḏux, adyawma i barṯaṯi diḏux kətyo ṭawto w layəq w d kətyo mnasəb, lo kobatleyo, gəzzux moṭatle ḥreto, tuyo maʕ ʕame nuxroye, may kəḏʕat ʕaǧaba ṭawto, wala pise yo, wala šir ḥalal yo, wala šir ḥaram yo?
019. W bəṯṯər kit d nəfqo i piraṯi, d moṭatle, lo ṭawto w bəṯṯər kkayfo qarʕux stene w du braziyayḏux stene w nofəq masayəl lo ṭowe mena. Ono, i masalaṯi lə grəḏ̣yono aʕla.” Məlle: “Haṯi latyo šuġlax w hat lo ḥarulax maṯi!”
020. Komər qayimo, azzala, i xatune azzala si barṯo, məllala li barṯo, məlla: “Ya barṯi, i masalaṯi haṯi yo: babax haṯi kosoyamla. Li kačke məlla: “Ya emi, lo ḥarulax maṯi!”
021. W mədla, kṯula l kaġat, kṯulale maktub li kurrəko w mšasalla.
022. Məlla: “ʕAǧala foṯo m diḏux ḥləqto, ḥḏo dlo ḥloqo koṭəlballux, d oṯat l gabi!”
023. W u kurrək mədle l ḥaṭrayḏe w aṯi b rahoṭo dlo kloyo, aṯi si barṯo du ʕammo, məlle: “Ha, aloho samla du xer, ya barṯe d ʕammi, i šedartayḏux, d mšadallax bəṯri, mə xer yo?”
024. Məlla: “Ya abre d ʕammi, itolux!” Qayimo, mədla l droʕe w mawbela lu ḥəmmam w səmle ruḥe ḥəmmamiš w me tamo qayimo, mawbela sab barbar, ḥləqqe w mədla l badle naḏ̣əfto, m daš šexawat daʕ ʕarab w malwašlale.
025. W mofaqlele ǧwaniye mi ṭawle, ṭawto w layəq, d kətwa rəbab, w bəṯṯər mayo mawfaqla l maʕrag, maḥatla ʕal i ǧwaniyayo w ḥṣila u maʕrag diḏa aʕla w grəšla, simola daskaš d ruḥa w maṭyola l qume, d rowəx, w mḥela raġle bi rkebiye w məlla: “Rwax!”
026. W i naqqa d mḥele bi rkebiye, d rowəx, mḥela ṣawʕa laxalf du kurrəko.
027. Mədle l ʕAli l droʕa, mšantrole, məlle: “Ya pušte! Qay ono dam masayəl tawxano d moḥat iḏax — ḥašša — b ṭizi? Qay naʕimo no, d məštaʕat b ṭizi?”
028. Komər tamo, komər i naqqa d azzala ʕal iḏa w foṯa w komər qayimo, npəṣla ruḥa w aṯila kef li kačke w aṯyo, nšəqla i rkebiyayḏe.
029. Məlla: “Nḥat annaqqa, ya abre d ʕammi! Lo d əmmat, barṯi d ʕammi ḥize yo, yaxud pušte yo! Ono ǧarabune mǧarablilux. Məlli: “Haka d howe gawro, lə gmaqbəl, w haka d howe zlam ṭawlaz, zlam pis, əšxwa, gbosamle, gmarfe ṭize ʕal u maʕrag.
030. Latyo ḥawǧa, lo mšadralle l dkoṯe w lo d tawrono ruḥi ste w d mbahdlono ruḥi, mahətkono ruḥi.
031. Adyawma aṯili kef, d kəttat gawro, d kəttat ṭowo, kəḏʕono, gdoṯat b ker d ruḥux. ʕAfarim laǧanux! De nḥat annaqqa, d ono annaqqa d əmmallux w ono d maḥkyallux, d mšadrallux, be layko gəzzolux.”
032. W naḥət u kurrək, məlla: “Adyawma ono, d kətno, i nxiraytayḏux, heš aḥna b gawa d emayna, l babonayna mdagallallan ʕal ḥḏoḏe. W babux azzele lu safar, qṭil w lo daʕər me tamo, daʕər babi w l aloho hawxa səmle, l emux hawila hate, l emi ono mawladlali w a tretayna nxiroye d ḥḏoḏe, mdagle d ḥḏoḏe, kit sanad aʕlayna uʕdo, d kətna nxiroye d ḥḏoḏe.
033. W adyawma hat zlam faqiro hat, zlam yatumo hat w babi lə ksamlux ḥəzbe w adyawma, d kətyo u šex daʕ ʕanəza yatiwo w d aṯi lu ṭlobayḏi. W babi gdobeli ele.
034. De qum hat, izolux l be Sulṭan Ḥasan, d kətne šulṭone, d hənnək d be Sulṭan Ḥasan, d kətne aš šulṭone.”
035. Komər qayəm u kurrək, məllale: “Izolux ḥur! Gtowən aʕ ʕarab yatiwe kul tloṯo, kul arbʕo se ḥḏoḏe w gməǧġoli l ḥḏoḏe w gtowən b qarʕe dag gərkat. Rabəʕ yo, i ʕadaṯṯe yo. W gdəmbamxrat ruḥux, lo kowe, d šlomo dorat ʕal ənsan manne. W i kone d be Sulṭan Ḥasan, kone xuyayi yo w bayan yo w kfəšyo me baynoṯe dak kowan, kone čardaḥ stune yo w i goke d dahwo kala b qarʕa di stune, du falgo di kone.
036. W me d qayimat, me d azzolux, lo kowe, d dorat šlomo aʕlayye, lo kowe, d howat paya, hul d u sum di səsto di ǧwaniyayḏux, d loqe ʕal u kulav taḥte di kone.
037. Me tamo gdəmmi: “Qumu, gidi hawi? Qumu laf u rawixano, zbaṭu u ǧalaw di səstayḏe!
038. Gədqaymi laf eluxu w gzəbṭi u ǧalaw di ǧwaniyayḏux, gtowat paya, gdəzzolux, gyətwat, hənnək gəmṭawli i ǧwaniyayḏux.
039. Ḥur, kətte ʕade laʕ ʕarab, hul tloṯo yawme, tloṯo lalye, šeyolo lo gəmšayli mu ḏ̣ayfaṯṯe.
040. Hat yalənəz u ʕišayḏux ʕaǧal yo w amalle! Gəmḥalaqlux ǧ̣ġara, lo šotat i ǧġarayḏe. Gdobelux qaḥwa, lo šotat i qaḥwayḏe, gmamṭe u muklo l qumux, l əxlat u muklayḏe!
041. D omər: “Qayyo kəmḥarmat i ṣəfrayḏi, lo kəxlat u muklayḏi?”
042. Amar: “Ya u šulṭonayḏi! Adyawma ya Sulṭan Ḥasan, kibux qəṭʕat qarʕi, d kəttat u šulṭono, yalənəz ono, kətli dard w ono aṯino b masale, d moḥat ruḥux qume du ṭaʕnayḏi, u ʕišayḏi b laziye yo, koḏaʕno bi ʕaḏaṯxu tloṯo yawme, tloṯo lalye lo gəmšaylitu bu ḏ̣ayfaṯxu, yalənəz ono, u ʕišayḏi ʕaǧala yo w b laziye yo.”
043. Me d hule soz aʕmux, axul u muklayḏe, w d l obe soz aʕmux, lo kowe, d əxlat u muklayḏe, w lo kowe, d mṭaʕmatle.”
044. Komər tamo qayəm u kurrək, ṭləble xaṭər me barṯe du ʕammo w azzele w, xəd məllale, səmle.
045. W ḥəlle bi wazʕiye daʕ ʕarab ʕaynan bu šəkəl, d məllale, kalən hawxa yatiwe kul tloṯo, kul arbʕo wa ʕabayaṯṯr kanne ʕalayyr w kanne yatiwe b qarʕe dag gərkat, mžide ʕal u rabəʕ, ʕal u gelo.
046. Komər lo drele šlomo aʕlayye, hul d azzele, maṭi li kone d be Sulṭan Ḥasan, tavda i ǧwaniye ʕabər taḥt i kone, mərre: “Gidi mə hawi? Qumu, zbaṭu u ǧalaw di ǧwaniyaṯi du rawixano!”
047. Komər qayimi, zbəṭṭe lu ǧalaw di ǧwaniyayḏe w hawi paya w yatu.
048. Mqadamle l Sulṭan Ḥasan w hulele ǧġara, lo midole maqiṯole. Məlle: “Balki latyo šatoyo d ǧġara.” Mamṭalle i qaḥwa, maḥtəlle qume, lo midole w lo ḏiqole. Məlle: “Balki latyo yalifo di qaḥwa.”
049. W bəṯṯər mayo komər mamṭalle li ḥšəmto, grəšše i ṣəfro, məlle: “Səm karam, mqadəm li ḥšəmto!” Məlle: “Ya u šulṭonayḏi, mətyaqnət, lə gmaḥšamno, lo koxanno u muklayḏux.”
050. Məlle: “Qayyo?” Məlle: “Ono, kətli, kətli masale, kətli dard w koḏaʕno, i ṣənʕaṯxu aydarbo yo, i ʕadaṯxu daʕ ʕarab: hul tloṯo yawme, tloṯo lalye lo kəmšaylitu mu ḏ̣ayfaṯxu, be l mən aṯi, yalənəz ono, u ʕišayḏi ʕiš ʕaǧala yo w laziye yo. Ono uʕdo bi kelikaṯi gdomannuxyo. Lo kowe, d oxanno u muklayḏux, hul d l obat soz aʕmi, d i masalaṯi diḏi, d aṯino eba, d qaymat qume du ṭaʕnayḏi.”
051. Məlle: “Amar i masalayḏux! Gawre qəṭlat, lo koṯe menux, d obat u admaṯṯe? ʕAl ʕayni! Niše mahəzmat, laybux d obat u naqdaṯṯe? ʕAl ʕayni! W mud, axul i ḥšamtayḏux! W u mede, d aṯat ebe, soz ʕam aloho, d mkamannole.”
052. Komər qayəm, maḥšamle lu kurrək w alle tavda w bəṯr mayo məlle: “De, amalli i masalayḏux!”
053. Məlle: “Ḥal w məḥǧar diḏi w di masalayḏi w d ʕammi haṯi yo, w aḥna heš b gawe d emayna mdagle ʕal ḥḏoḏe wayna. W adyawma babi, d lə kfoyəš, w bu safar, d azzele ʕam ʕammi qṭil, w ʕammi daʕər. L aloho hawxa zbele, l aloho hule abro, ono, l aloho huleli laǧan babi w barṯo laǧan ʕammi.
054. W adyawma d kamilina li zawaǧa di arʕaṯi, adyawma l ʕammi nafəl ṭamayiye b lebe, w aṯi u šex daʕ ʕanəza, d ṭoləb i barṯo, gdobeleyo. W ono, d kətno zlam faqiro, hul l uʕdo greʕo gabe. Adyawma kaṯino, kəmdaʕeno bu ḥaq diḏi w noše, ḥəlli, lə gqodər, d qoyəm qume du ṭaʕno d ʕammi žġer menux, d kəttat hat w šulṭonayḏan.” Məlle: “E, ya abri, ʕal ʕayni!”
055. Qrelele lu abro, komər aṯi u abro, kali qume, hawi kambarbasta w məlle: “Ha yabo, u amrayḏux yo.”
056. Məlle: “Ya abri, qum, mlay fardiye m dag gamle, mu semo, mu dahwo, mak kallawat w qəm, maqəmlux qadar mo rawixe ʕam ruḥux, mawbəl lu zʕurano w izolux, mhar i nxirayto aʕle, fəš tloṯo yawme tamo w bəṯr mu xətm da tloṯo yawme, itolux, dʕar! Aḥna bu xer w hiye bi salame.
057. Haṯi yo, d komiqawmi ʕa ʕišat ʕal ann abne dab babe, w kul kas kozobəṭ ruḥe ʕal aʕ ʕašayər.”
058. Komər daʕər u kurrək, u abro d Sulṭan Ḥasan, mḥele i fardiye quma di xəzna w məlyole mak kallawat w maqəmlele mo rawixe ʕam ruḥe w mədle l droʕe du kurrək ste, mawbele aʕme.
059. W qrelele lu šex, məlle: “Itux, nfaq, mamṭi li barṯayḏux, d mohannola ʕal u braziyayḏux, mədle lu kallayḏux, lu naqdayḏux! D kətyo adyawma i nxirayto, d mohannola aʕle.”
060. Məlle: “Ya u šulṭonayḏi, adyawma u abro d Sulṭan Ḥasan hat, aš šulṭonayḏan hatu. Kibux adyawma bi saʕayaṯi qəṭʕat qarʕi stene. Yalənəz kobaʕno menux, d obatli msaʕada, falge d saʕaye.” Məlle: “Izolux, rəxṣa elux fəlge d saʕaye.”
061. Komər azzele, səmlele i kəmmayḏe, simole qazi r ruḥe, mšawalle eba.
062. Komər me tamo, daʕər, aṯi, məllele lu abro d Sulṭan Ḥasan, məlle: “Adyawma hat u abro d Sulṭan Ḥasan hat, kibux qəšʕat l qarʕi, yalənəz, ono kətli šarṭ. D tolat lu šarṭayḏi, gdobenux i barṯayḏi, d lo tolatle, mətyaqnət, lo kobenoluxyo.”
063. Məlle: “Amar i šarṭayḏux!” Məlle: “D əzzolux, d moṭatli a tloṯo qaṭʕe dag gamle d Mḥəmdi bən Hazza. Ḥa semoqo w ḥa ḥeworo w ḥa komo yo. D moṭatline, gdobeno.”
064. Komər mḥele ʕal qarʕe dar rawixayḏe w daʕər lu bayto. Lu babo məlle: “Ha, abri, ono mə məllilux, hat mə səmlux? Qay daʕirat xayifo?”
065. Məlle: “Ya yabo, mḥalaqle šruṭ qumayna.” Məlle: “Mənyo?” Məlle: “Ṭləble i masalaṯi: a tloṯo qaṭʕe dag gamle d Mḥəmdi bən Hazza menan, ḥa komo, ḥa ḥeworo, ḥa semoqo.”
066. Məlle: “E abri, haṯi yo u ʕiš ʕal ag gawre gmiqawəm w təm w daʔəm ann abne daʕ ʕašayər gzəbṭi ruḥayye ʕal aʕ ʕašayər w haṯi yo, qum, maqəmlux qadar alfo rawixe ʕam ruḥux w izolux, a gmaqəšʕat ruḥux w i ʕašərtayḏux w a gmoṭatle, gəmkamlat u mərad du zʕurano.”
067. Komər lu zʕuro, məllele: “Ya u šulṭonayḏi, ya Sulṭan Ḥasan, ya ʕammo! Klay, haṯi latyo masale, d əmmat, adyawma qaymi əzzehən, tarte ʕašayər fəlti b ḥḏoḏe, qəšʕi ḥḏoḏe, adyawma d əbʕe zlam, d əzzele, d ḥoze ar rešvilat dəṯṯe w ad darbone dag gamlat ḥoze, mə šəkəl ne. Balki uʕdo adyawma howən largul, mḥabse ne, lə kmaflatte, aydarbo gmitamṭən?
068. D əbʕe, ḥa d əzzele, xd i masale du ḥarami bi gnune w d ḥoze li wazʕiyaṯṯe, aydarbo yo w bəṯr d oṯe, d omarxu, d mitaqimo i ʕaskar.”
069. Komər məlle: “E, ṭowo yo.” Məlle: “Gqamno ono, gəzzino.” Məlle: “Lo kowe adyawma, ʕaybo yo, d hate qaymat əzzolux w d saymat li masalaṯi, d oṯe mede aʕlux, hano twir lu šaraf diḏi.”
070. Məlle: “Lo, ya u šulṭonayḏi, lo kowe. Ono gqamno, gəzzino, baḥ ḥayayḏux gyomeno bu taǧawo d qarʕux, ono gqamno, gəzzino.”
071. Komər qayəm l ʕAli, rawəx ʕal i ǧwaniyayḏe w azzele.
072. Komər hul d maṭi lu el d be Mḥəmdi bən Hazza, maṭi li zlam, d kətwa rəʕyo, w tamo a tre huwwe soz ʕam ḥḏoḏe, hawən dast u bəra.
073. W u lalyawo azzele ḏ̣ayf aʕle w maḥšamme, komər qayimi, azzehən li oda d Mḥəmdi bən Hazza.
074. Komər azzele li oda d Mḥəmdi bən Hazza w latimo i ǧivataṯṯe w latəm u ʕamo, lo kowe ḥəs, d me ḥa manne, d oṯe. Kul tre gyətwi barban d ḥḏoḏe, gməǧġoli b aḏne d ḥḏoḏe.
075. Komər hul d hawyo i saʕa tloṯ, komər qayimi kulle b ḥḏo naqqa.
076. Komər l Mḥəmdi bən Hazza, məlle: “Kuro, adyawma me ṣafro u ṭarš du el, ṭr əzzele bi xaṣra di sloqe w ag gamlayḏi gəzzehən bi xaṣra di hawa, kure.” Komər qayəm lu kurrəko, aṯi.
077. Komər hawyo i saʕa, hakka ḥṣar yo, haka traḥṣar bu lalyo yo, twir u lalyo, komər qayəm u kurrək, rawəx ʕal i ǧwaniyayḏe w nafəq.
078. Komər aṯi, xəd oṯe l feme du qalač, komər ṣafrayto ʕaməqto, heš qedəmto… i ḥyərto d ḥoyər zbəṭṭe la tloṯo qaṭʕe dag gamle aʕle, heš ʕal fuḥo, komər nafəl b ḥaṣe dag gamlani w mḥalle qume w ḥayḥo u ḥay ḥayḥo!
079. Komər hul d mamṭalle lu el d be Sulṭan Ḥasan, mamṭalle dlo tarqen di ṭwange w dlo zuḥṯo w dlo qarwaša w dlo mede.
080. Komər me d mamṭalle, komər l Sulṭan Ḥasan məlle: “ʕAfarim, ya abri, ʕafarim ʕagid, ya abr daʕ ʕagid, ferəs w abro daf ferəs, d elux səmlux li namusaṯi w d mamṭallux.”
081. W qrelele lu abro, məlle: “Qum! Annaqqa mawbele w annaqqa ḥəṭraz lo fayəšle, izolux, mhar i nxirayto aʕle w fəš tloṯo yawme tamo w itolux!”
082. Komər qayəm, mawbele, lu kurrək qrelele, məlle: “Tay annaqqa, mamṭi i barṯayḏux, kaleyo mədlux la tloṯo qaṭʕe dag gamlayḏux!”
083. Komər aṯi, məlle: “Ya u šulṭonayḏi, u šulṭonayḏi hat w kibux qəṭʕat qarʕi. Kobaʕno, d obatli məhla, fəlge d saʕaye hama disane gdoṯeno.” Məlle: “Izolux!”
084. Komər me d azzele w daʕər, komər aṯi, məlle: “Ya u šulṭonayḏi! Koṭolabno menux Balʕarəǧla, i səsto d Mḥəmdi bən Hazza, d moṭatliyo, gdobenux li barṯayḏi. W d lo moṭatliyo, mətyaqnat, lo kobenuxyo. Uʕdo adyawma u šulṭonayḏi hat w kibux d qəṭʕat l qarʕi stene, yalənəz ono, u šarṭano mḥalaqli qumux. Haka d lo tolatle stene w d bi zoriye d maydat l droʕa di barṯayḏi, hayo bašqa yo.
085. Komər hano: mə ksoyəm? Komər daʕər, madʕalle lag gamlayḏe w madʕalle l ʕAli aʕme w aṯi.
086. Lu babo məlle: “Ha abri, qay hawxa?” Məlle: “Ya yabo, mḥalaqle šarṭ ḥreno qumi.” Məlle: “E ṭowo, mən yo?” Məlle: “Mṭalable meni Balʕarəǧla, i səsto d Mḥəmdi bən Hazza.
087. Məlle: “Ya abri, qum, maqəmlux qadar alfo, tralfo rawixe w izolux. Ani gmaqəšʕat lar rawixayḏux, ani gmoṭatle.”
088. L ʕAli məlle: “Ya ʕammo, haṯi latyo i masale, d əmmat, dag gamle. Haṯi səsto yo. Ma koḏəʕ, i səstaṯi kala bi ṭawla, aydarbo mṭawalto yo, mə qayde, mə marbaṭe kit b raġloṯa?
089. Haṯi, kəbʕe zlam b gnune, b ḥarami, d əzzele, d ḥoze i davarayḏa w bəṯr d mizəl, d mitamṭyo.”
090. Məlle: “E, baʕ ma gəzzele, gədmoṭela?” Məlle: “Ono! L hawo, d azzele, d mamṭele lag gamle, gdəzze, gmoṭe li səsto stene, gəzze, gḥoze li davare di səsto ste.”
091. Məlle: “E, lo kowe, ya abri, d əzzolux hate, yaxud məqṭolat, ǧorelux zyono, gmətwər u šaraf diḏan w ġalabe gtowe mede čatən bi arʕo w gnofəq u navano w u əšmano aʕlayna di pisitiye w bi razala du wxiniyayḏan, d mšadrinale, d məqṭəl.”
092. Məlle: “Lo! Baḥ ḥayayḏux gyomeno, ono gəzzino.”
093. Komər qayəm w azzele, zbəṭle ruḥe, ham disane ʕal u dast w brayḏe. W azzele li oda d Mḥəmdi bən Hazza w qayəm u ʕamo di ǧivate kule fayəš hiye.
094. Məlle: “Ha, abri! Koḥozeno, d kəttat zlam nuxroyo.” Məlle: “E, ya u aġayḏi, ya u malkayḏi.” Məlle: “ʕAl mə kokərxatlux, ya abri?” Məlle: “Ono kokoraxnoli ʕal idara, d oxannoli fako d laḥmo. I dukṯo, d qaṯli fako d laḥmo, tamo gfoyašno.”
095. Məlle: “Mə koṯe menux, saymat?” Məlle: “Kul mede koṯe meni, soyamno.” Məlle: “Koṯe menux, d əzzolux qume daʕ ʕwone?” Məlle: “Ašər zaḥme yo.” — “Qayyo, ya abri?”
096. Omər: “A ʕwone bu qayṭo u təštiyaṯṯe zaḥme yo. W gčayki qarʕayye b ḥḏoḏe, naqqa mede gədzəḥfili b gawe du biro, gḥənqili, laybi.”
097. Məlle: “Laybux, d əzzolux qume dag gamle?” Məlle: “Bele, ašər, kibi, d əzzi qumayye. Yalənəz kətte gər me d ġbini, ono lo qodanno aʕlayye.”
098. Məlle: “Ah, mən koṯe menux baʕ saymat?” Məlle: “Kul mede koṯe meni.” Məlle: “Laybux, d obat maye b iḏe daḏ̣ ḏ̣ayfe?”
099. Məlle: “Bele ašər kibi, haṯi ʕiš qolay yo, yalənəz i ṭaṣaṯxu rabṯo yo, kit naqla d moṭenola, d miqarmo iḏi taḥte di ṭaṣaṯi, nəflo m iḏi, qəṭʕat qarʕi.”
100. Məlle: “Abri, baʕ ʕanaw mən koṯe menux, saymat?” Məlle: “Koṯe meni kul mede.” Məlle: “Laybux d maḥtat nuro naqla ʕal u qallən diḏi?” Məlle: “Bele kibi, le yalənəz naqla ze iḏi marʕlo, nəflo i nuro mi maše, nəflo ʕal u došakayḏux, yoqəḏ, gqəṭʕat qarʕi.”
101. Məlle: “Abri, baʕ naxwa mə koṯe menux, saymat?” Məlle: “Kul mede koṯe meni.” Məlle: “Uʕdo laybux, d əzzolux, d obenolux b iḏa di barṯayḏi ʕAynilḥayat, towat qəršəkvan, laǧana saymat nuro, laǧana?” Məlle: “Təm w daʔəm. Babi qəršəkvan wa w ono qəršəkvan no. Haṯi koṯe meni, mətyaqnat.”
102. Komər qayəm hano, mə kosoyəm? Koqorela li barṯo, məlle: “Mədlax zlam greʕo, qəršəkvan!” Məlla: “Maqbeli b reši, yabo.” Komər hano stene kəzzele l gaba w kofoyəš gaba.
103. Ayna d kətyo Balʕarəǧla, i səsto d Mḥəmdi bən Hazza, d kətyo mṭawalto bi ṭawle, mqayadto baq qayde w bam marebəṭ w d kətyo zənǧər diḏa, u marbaṭ diḏa d kətyo mawfqo bi oda d Mḥəmdi bən Hazza w mḥalqo u zənǧər diḏa, u marbaṭ diḏa bu qaydawo, mḥalqe az zəneǧər li sakṯo du taxt diḏe. W u qliḏo, d kale bayn dag gəḏḏalat di ʕAynilḥayat, i barṯo d Mḥəmdi bən Hazza. 
104. W d lo bu qliḏawo mitafiko, lo kowe, d noše qodər, d šorela w d mawfaqla.”	
105. Komər fayəš gaba haka əšto yarḥe, haka šato.
106. Komər hano, kətwayle ʕabid lu babo, nafəlwa lebe b ʕAynilḥayat. W maqnaʕle pire, d kətwa səḥḥar sehraband, məlle: “D məfqatliyo bəṯre du gər, məqqaṣ d əbʕat, gdobenolax kallawat.”
107. Məlle: “E, ṭowo! ʕAl aloho w aʕli ono d maqənʕalluxyo, d mamṭyalluxyo l tamo, d məfqalla w gəmtaslmalla b iḏux w ho menux w ho mena.”
108. Komər hano stene mə kosaymo? Kəṯyo, b lalyo kəmmola: “Ya barṯi, mə hawi aʕlax, d kəttat mḥabasto bi odayḏax? Adyawma d kətyo məštuṯo, d kətyo kef w d kətyo hayye w d u ʕamo komətkayəf w koroqəḏ w koməfṣəḥ w kosaymi kef w ʕašq w hat kalax harke, d lə gnəfqat. Qəm, barṯi, lwaš laǧ ǧulayḏax w d əzzano, mətfarǧina w d əhnina!”
109. Məlla: “Ya yade, ono laybi nəfqono mi odayḏi, d ḥozeli babi, gəmrayzeli, gqoṭəʕ qarʕi.”
110. Məlla: “Lo, barṯi, lə gḥozelax babax bi ʕətmaṯi. Aḥna gəzzan, lə gmičokina baynoṯe du xelano w baynoṯe di məštuṯaṯi, aḥna me raḥuqo gəmfarǧina, saʕa tarte w gdoṯina.”
111. Məlla: “E, ṭowo kəmmat.” Lwəšla laǧ ǧulayḏa w nafiqo, mḥalaqla li pirayo, lə səḥḥar b qamayta, barban diḏa, azzehən.
112. L ʕAli mədle lu sayfayḏe, d kətwa u sayfayḏe ʕal i ṭazibunayḏe maṣro, noše d l oḏaʕwa ebe, mḥalaqle barban dəṯṯe, bəṯrayye.
113. Komər hul d maṭyo bəṯre du gər, məlla: “Ko yo i məštuṯo?” Məlla: “Lo fayəš mede, gmoṭinala, ya barṯi.”
114. Komər me d maṭən lu ʕabid, qayəm u ʕabid, məlla: “De, mədlux annaqqa i amanayḏux w u mede, d mṭalablux meni, w mkameli u maqṣad diḏux w məradayḏux, mədluxyo!”
114. Komər tamo mədle l droʕa, komər tamo nafəl qiren b ʕAynilḥayat, məlla: “Hawar diḏi, lu zlam, d howe ṭowo w d maxlaṣli mi ʕiquṯaṯi! W haṯi mə masale yo, d mamṭyola li pire sehrabandaṯi aʕli! Hawar diḏi laf u gawro, d howe ṭowo, d maxlaṣli mi naǧasaṯi!”
116. Komər me tamo l ʕAli grəšle lu sayfo, mḥalaqle l qarʕe du ʕabid, qṭəʕle.
117. Komər tamo komər haṯi stene mə kosaymo? Komər tamo mədla l droʕe d ʕAli, zbəṭla, ḥəlla, d kətyo ʕAli, u qəršəkvan diḏa, məlla: “Ha soz ʕam aloho w aʕmux, u mede, d aṯat ebe, w u mede, d mṭalbat, kamil yo.” Tloṯ kore hula soz aʕme.
118. Komər məlle: “Ono lanno zlam qəršəkvan w lanno ono zlam, d əmmat, ono greʕo.” Məlla: “Kəḏʕono u šəkəl diḏux w gawruṯayḏux mən yo. Ono diḏux, fayišono laǧanux, ya ʕAli!”
119. Məlle: “Howat šawʕi brixe l babax, lo kowe, ono d adyawma mawbannolax. Ono, u dard diḏi: aṯino l ġer maqṣad.”
120. Məlla: “Amar u maqṣad diḏux, u mərad diḏux!” Məlle: “Ono aṯino l Balʕarəǧla, li səsto d babax Mḥəmdi bən Hazza.”
121. Komər tamo ġalabe karyolayo ʕal i səsto du babo, məlla: “Šxera xuderra, uʕdo u ʕabidano mʕamewayli, mičokwayno baynoṯe di arʕo w i masalaṯi lo mṭalbatwayla meni. Beli huli soz aʕmux w lo kowe, d dəʕrono bu sozayḏi!”
122. Məlla: “De, mhaləx, mḥaləq bəṯre!” W azzele bəṯra w šrela li səsto, məllale: “Ḥur, grawxat ʕal i səstaṯi, lo kowe, d hayzat raġlux aʕla w d marmšat ruḥux, elo d marmšat ruḥux, ḥur, gqəṭlolux w gmbahdlat ono stene ʕam ruḥux.
123. Elo ṭray mena, hway, xəd zlamm d howe dlo ruḥo, w l ayko dəbʕat, hiye gməblolux.” Məlle: “Ṭrowe!”
124. W rawəx ʕal i səsto, ṭləble xaṭər mena, azzele.
125. Komər me d marḥqole ġalabe čike, mu aqar dəṯṯe, komər tamo məlle: “Ono ʕali no mu yawmo, d hawino, hul uʕdo l ḥaṣe das səsye qayəmno.”
126. Komər mḥelele zango li səsto, ḥəlla, kito zlam, əsan ʕal ḥaṣa, komər maʕalela li šmayo, mḥela bi arʕo w daʕiro i səsto w maṭyo lu tarʕo, ṣhila, lziqo eba ʕAynilḥayat w mqayadla li səsto.
127. Lu babo məlle: “ʕAynilḥayat!” Məlla: “Ha yabo!” Məlle: “Barṯi, i səsto mə ḥawal diḏa yo Balʕarəǧla?” Məlla: “Latyo mede, yabo, aṯyono, baliqono eba, ḥzelali, ṣhila.” Məlle: “E, ṭowo, barṯi.”
128. W u kurrək, u teḥiso, d maḥəsle ʕal ruḥe, komnaʕnʕi ag garmayḏe ʕal ḥḏoḏe.”
129. Komər me tamo qayəm, npəṣle ruḥe w aṯi hedi hedi, daʕər disane se ʕAynilḥayat.
130. Məlla: “Ha, ḥaru bayto, mə səmlux? Ono, mə məllilux, hat mə səmlux?” Məlle: “E, baʕ mə soyamno? Hawliyo annaqqa stene w lo ḥarulax!”
131. Məlla: “Ḥur, gdoballuxyo, annaqqa stene, elo d lo saymat ham disane i ḥarayto, d lo saymatla xarabtər mi qamayto.” Məlle: “E, ṭowo!” 
132. Mofaqla li səsto, hulaleyo, rawəx, aṯi, lo kowe, d həzle ruḥe, maye b galde marmašle, hul d aṯi taḥte di kone d Sulṭan Ḥasan, mamṭele li səsto Balʕarəǧla.
133. Komər məlle: “ʕAfarim, ya abri!” W ġalabe aṯile kef, d daʕər w d aṯi b salama. W qrele lu abro, məlle: “Qəm, izolux! Šarṭat mas šuruṭat lo kowe, d fayəš, məqqaṣ, d mḥaləq qumux. D howele ḥəṭraz, me d mḥaləq u sayfo l qarʕe, qṭaʕ qarʕe w mhar i nxirayto du kurrəkano aʕle w fəš tloṯo yawme, bəṯr itolux!”
134. Komər qayəm azzele w mawbele lu kurrək w li səsto w lag gamle w tavda w azzele gab u šex w qrelele. Məlle: “U šex diḏi, tolux, nfaq! Mamṭi li barṯayḏux, mǧaheza mu baytayḏux w mamṭiya, b adyawma ono gmobannola ʕal u braziyayḏux!”
135. Komər nafəq, məlle: “ʕAl ʕayni, ya u šulṭonayḏi!” Azzele, mǧahazle ele b iḏe i barṯo d ruḥa mu baytayḏe w mədle l droʕa, məfqole, mamṭyole w mtaslmole b iḏe du abro d Sulṭan Ḥasan.
136. Lu abro d Sulṭan Ḥasan məhrole b iḏe ʕal ʕAli w səmle i məštutayḏe tloṯo yawme, tloṯo lalye, maḥtole bi arʕo bi dahole w bi zərnaye.”
137. W bəṯr ma tloṯo yawme, tloṯo lalye, d fayəš tamo, komər qayəm, ṭləble xaṭər me ʕAli, məlle: “Howitu šawʕi brixe.” W aṯi lu bayto.
138. Məlle lu babo, məlle: “Ha abri, mə səmlax?” Məlle: “Xd u mede, d məlluxli, ya yabo, d mawṣeluxli, səmli w hənnək maṭən lu mərad dəṯṯe.”
139. Məlle: “Ya abri, howən ʕal u xer! W ʕafarim!” 
140. Yatiwi hənnək, u abro d Sulṭan Ḥasan yatu gab u babo, hənnək yatiwi ʕal i salamaṯṯe.”
141. Komər ḥa yawmo, kətwayla gamlo, l ḥḏo pire armalto, guʕitke. Komiṣakro, kəzzala qume du šəbbak d ʕAli, komaġlo. Kokərxo aʕla, lo koḥəzyola, kowe darang du lalyo, kəṯyo i pirayo, koḥayro: kala i guʕitkayḏa qume du šəbbak d ʕAli, du baytayḏe, di odayḏe, maġalto.
142. W koḥayro: kale i lampaṯṯe, u fanar dəṯṯe heš qayiṯo. W kale ʕAli w ʕAliye kanne a tre, daməx barban d ḥḏoḏe. Məlla: “Ho, ṭiro! Me ʕaṣriye d aloho ono kokərxono ʕal i guʕitkayḏi w lo komər: “Kalayo.” Mayiṯono bu kroxo hul l uʕdo, hul fəlge d lalyo. D əmmat, hawyo ʕAynilḥayat, i baṯo d Mḥəmdi bən Hazza qəm ṣadre.”
143. Omər i naqqa d šaməḥ ḥəs diḏa hawxa, mḥele iḏe b ṣadra di aṯto, məlle: “Emi w ḥoṯi hat, hul d moṭeno ʕAynilḥayat barban diḏax!”
144. Komər tlela l ʕAliya, məlla: “Ya pušte, ya qaḥbo, ya ḥize, haṯi mən yo haṯi, d səmlax, qay lo kəmmat, aḥna, ab baqore di quʕitkayḏax wayna, yaxud a greʕe d babax wayna, d oṯina, mamṭinala qum u tarʕayḏax?”
145. Məlle: “Ya ʕAliya, lo məǧġolat! I masale qaḏ̣yo, hawyo. Soz ʕam aloho, lo kowe, d fayəš, d mqadamno li nvinayḏax w emi, ḥoṯi hat, hul d lo moṭeno ʕAynilḥayat.”
146. Komər məlla: “Ba dele pušte! I masalaṯi, d mamṭyolax b qarʕi w d simolax w d qṭəʕlax iḏi w du rḥimo d lebe d abre d ʕammi m ḥḏoḏe.
147. E, baʕ mə gsaymono, mə gdəmmalax? Uʕdo, d ṭorewa meni, d əṯyowayno, nəǧlowayno l ṣaʕrax w d mamiṯowaynolax bab barčitat, i naqlayo gzəbṭatwa ʕaql diḏax, naqqa ḥreto noše zede hawxa, d l əmmatwa.”
148. Məlle: “Lo ṭawyo mede, fayda haw kito mena, ya ʕAliya!”
149. Komər ʕAli, hawi ṣafrayto w qayəm, rawəx ʕal i səstayḏe w azzele. Maṭi lu el d Mḥəmdi bən Hazza, maṭi l gab ʕAynilḥayat.
150. ʕAynilḥayat məlla: “Ha, aṯat?” Məlle: “Aṯino, ya ʕAynilḥayat.” Məlla: “Eh, xer yo?” Məlle: “Kəḏʕat, annaqqa aṯino elax.” Məlla: “E, ṭowo yo, d ono d kətno ono laǧanux no, fayšono alfo w ḥamməšmo əšne, lo kowe, d ono šəqlono gawre ǧġer menux, xəd ḥzelux, elux, d maxlaṣluxli me feme du dewo w du niǧisawo, adyawma ʕaybo yo, d əzzino, šəqlono gawre zede ǧġer menux, d maxlaṣluxli, səmlux i ṭowuṯaṯi aʕmi.”
151. Komər qayimo, mədla lu rəhalayḏa w li baxčkayḏa w qayimo, səmla ruḥa kar w aṯyo ʕam ʕAli, mədle l droʕa, maruxole bəṯre, mḥalqole bəṯre w mamṭyole w mhirole ʕar ruḥe, səmle i məštuṯayḏe šawʕo yawme, šawʕo lalye, mḥele ʕal i dahole w ʕal i zərnaye, mhirole ʕar ruḥe w maṭi ʕAli w ʕAynilḥayat stene lu mərad dəṯṯe w hežnuka at tarte hawən an nišayḏe w mḥalyo i ḥreto stene aʕle, d mkamele u soz diḏe, w fayiši hənnək tamo ʕal u xer w xwašiyaṯṯe — aḥna ʕal diḏan — hun žmira saġ!




































































































əm 

======
Ritter: 108. D_XM Der Glockenzug fuer Klaeger und die Schlange.txt
001. Ono, əšmi Danḥo yo. Bi šato dann alfo w čaʕmo w tmone w ʕəsri, d hawino b Xarabe Məška. Əšme d babi Malke yo, əšma d emi Basse yo.
002. Kətwa ṭaw m aloho. W gməǧġanno žboyi d xaṭər d ʕayne du Šabo, d aṯi.
003. Kətwa b zaman šulṭono. Samwa i ṣalṭanayḏe, hano, u waziro, ḥa yawma qrelele, məlle: “Ya u šulṭonayḏi, hawxa ṣalṭane, lo kowe.” — “E”, — məlle, — “aydarbo soyamno, mə kəmmat, hat waziro, hat mə kəmmat?” Omər: “Ono komannux: koṯe u ʕulmo, i naqqa d koṯe l gabux li šariʕa, kodayši ʕal i nvinayḏux, kosaymilux raḥatsəz. Lazəm, d obatli kallawat, ono gsoyamnux mede ṭowo taməz.” Məlle: “Aṣl hattat, ya u wazirayḏi.”
004. Komər qayəm hano, u waziro, masəmle zago w masəmle zənǧər, ax xalakayḏe ġalabe ḥlime. Mʕalaqle u zago bi raġlo du taxt w mḥalaqle u sakkah larwal.
005. Məlle: “Ya u šulṭonayḏi, annaqqa u zlam, d oṯe li šariʕa, lazəm, oṯe larwal, moyəd u zənǧər, hoyazle, me d həzle u zənǧər, u zago gnofəl xurmen aʕle. I naqqayo abiʕat gqoratle, d ʕobər, w abiʕat, lə gqoratle.” Məlle: “ʕAfarim laǧanux, ya u waziro, lu ʕaqlano diḏux.”
006. Komər qayəm ḥa yawmo may yawmoṯe d aloho, ṣafrayto šavaqe, nafəl xurmen ʕal u zago qum qarʕe du šulṭono. Koqoyəm u šulṭono, noše latwa gabe, koqoyəm bi beǧama, koḥoyər: kala kurfo rabṯo, zəha, čəkle u zənǧər b feme.
007. Komər hano, u šulṭono, šaʕəṯ, admo lo fayəš ebe maz zuḥṯe, məlle: “Haha, ay ono aydarbo gsoyamno? W aydarbo ono gqoṭaʕno i šariʕa di kurfo? Qrayule lu waziro! U mede, d səmle lu waziro ebi, mede rabo səmle ebi.”
008. Komər qayəm, qrallale lu waziro, aṯi: “Ha, u šulṭonayḏi, mənyaṯi? Mə kəmmat?” Omər: “Qum, izux, qṭaʕ i šariʕa di kurfo, ono, laybi qoṭaʕno i šariʕa di kurfo. Ono buxa, i salṭanayḏi ste ṭruyo elux w i šariʕa di kurfo, laybi qoṭaʕna.”
009. Komər qayəm hano, u waziro, məlle: “Haṯe ʕiš diḏi yo. Haṯe madam lo koṯe menux, qəṭʕat i šariʕa di kurfo, baʕ mə šariʕa gqədrat qəṭʕat?”
010. Komər qayəm hedika, qrele laṣ ṣənʕatkar kulle lax xaroṭe, lam marangoz, laz zəfkar, laḥ ḥadode, tavda qrelalle, simile štamaʕ.”
011. Komər i kurfo mdaqalla ʕayna bu xaroṭo.
012. Komər i naqqa d mdaqalla ʕayna bu xaroṭo, komər lu waziro, məllele: “De xayifo mṭay u manšar diḏux!” Komər azzele, mamṭele u manšar diḏe.
013. I naqqa d aṯi, mṭele u manšar diḏe, i kurfo maflatla u zənǧər. Mḥalaqle lu xaroṭo w lu waziro bəṯra di kurfo.
014. Komər qayəm mdawdḥi, mdawdḥi, d əmmina, b galiye ʕaməqto, čiki b gawe di škafte bəṯra di kurfo.
015. Koḥayri li kurfo, hawo, d aṯi, li šariʕa, u nerwe, kala i meke kobləʕla baran d ʕezo ṭuro. Mṣakri aq qarne du baran b fema di kurfo, maṭyo li bʕoǧo.
016. Komər lu waziro məllele: “De xaroṭo, həz iḏux, be lo gqəṭʕat qarʕe du baran!”
017. Komər mḥele u bərak diḏe, mḥele ʕal qarʕe du baran di ʕezo ṭuro, qṭəʕle qarʕe, i laše mdawdḥo l gawa di kurfo. Komər ṯniḥo i kurfo, aṯi ʕaql diḏa l qarʕe.
018. Komər mamṭela tarte gurzkat d ḥeṭe, hulalle kul ḥa manne gurzke d ḥeṭe, hadiye.
019. Aḥ ḥeṭanək mǧawhre bu semo w bu dahwo. Komər mamṭanne lu šulṭono.
020. Hano, u šulṭono, məllele lu waziro, omər: “Ya u wazirayḏi! I məʕna daḥ ḥeṭani, d kətne mǧawhre bu semo w bu dahwo, i məʕnayḏa kəbʕeno, d məfqatliyo, hayo i məʕnayḏa mən yo?”
021. Məlle: “Ya u šulṭonayḏi, gmofaqno i məʕna tanək ste.” Məlle: “De mar!”
022. Komər lu waziro məlle: “Bi zaman kətwa təǧǧar, soyamwa i təǧǧarayḏe, me ṣafrayto hul ʕaṣriye mi odayḏe lo nofaqwa.
023. Ḥa yawmo may yawmoṯe d aloho hawi ʕaǧəz, komər qayəm, nafəq l qarʕa di goro, d šoqəl hawa, howe mətsayyər, ḥəlle: kale kito naʕime zalṭone, mu baytayḏe w lugab koʕəbri li škafte.
024. Komər hama aṯi xayifo, b laz aṯi, qrele li aṯto, məlle: “Ya ḥurma, hani mən naʕime ne mu baytayḏan w lugab bi škaftayo?” Məlla: “Ašər ono ste lo kəḏʕono.” Komər məlle lu gawro, lu təǧǧar, məlle: “Xayifo izax, ḥzay, mə naʕime ne!”
025. Komər qayimo hayo ste i žənəke kəzzala, kḥayro: kale u babo w i emaṯṯe ste zalṭone b gawe di škafte.”
026. Aṯyo, əmmo: “Ya u təǧǧar, ašər kanne i emo, u babaṯṯe ste, kanne bi škafte zalṭone — w aloho mhawən — xak kurfe ne.”
027. Komər məlle lu təǧǧar: “Mə ʕuǧbo səmlax? Hala ono me lawġul lo nofaqwayno, aydarbo qəṭʕat u xer me lawġul diḏi? Xayifo de qṭaʕʕe kul ḥa man naʕimaṯṯe badle w i badlayḏax mawbela li aṯto w i badlayḏi w i qundərayḏi tavda, mawbelən lu gawro w malle lu gawro, ste ṭroṯe l gabi, mʕazmo yo.””
028. “Košəmʕat, ya u šulṭonayḏi?” Omər: “E, kšomaʕno, ya waziro.”
029. Komər hano ste, mə ksoyəm? Azzele lu faqirawo l gab u təǧǧar: “Šlomo aʕlux!” — “Ahla w sahla ʕal aʕ ʕayne w ġalabe b xere! Ha, ya aḥuno, mən nošo hat?” Omər: “Ašər ono zlam faqiro no.”
030. “E”, — məlle, — “m adyawma w laxalf ono w hat tre aḥunone, u ʕyošayḏux w dan naʕimayḏux w kul mede m diḏux aʕli. Ono w hat tre aḥunone.”
031. Komər tamo hawi u tfaqaṯṯe ḥa w čik ḥubo rabo baynəṯṯe.”
032. Komər mi ḥubayo dəṯṯe hano, u faqir, ġalabe fayəš mnakfo w ġalabe fayəš madyun du təǧǧar. Məlle: “Malava aydarbo soyamno, mən obenole lu təǧǧarano, d madʕanno ʕawḏ̣iyayḏe?”
033. Kətwayle lu faqiro ḥḏo arʕo b tane. Dukṯe d ʕəsri əšne balki buro wa i arʕayo. Məlle: “Ya u təǧǧar, ya aḥuno, kəbʕeno i arʕaṯi diḏi, d zəbṭatluxyo, hama hič olmassa, d poṯi təlyo, d oṯeno l gabux.”
034. “E”, — məlle, — “ono, mə gsamno bi arʕo?” Məlle: “Howeno greʕux, kəbʕeno, zəbṭatla.” Məlle: “Zbiṭoli.”
035. Qayəm lu təǧǧar, hulele zawgo d baġle w maʕ ʕənbure takkuz, məlle: “De, zux, dwara!”
036. Omər qayəm hano ste, u faqir, azze, dwəlle i arʕayo.””
037. “Ya u šulṭonayḏi, košəmʕat?” Komər: “E.”
038. Komər dwəlle i arʕayo, simole, mḥelela sakṯo. Mi sakṯo daʕər tarte naqqat aʕla bise gesiniye, ṭmirole.”
039. Komər i naqqa d bise gesiniye ṭmirole, maṭi l fəlge di arʕo, i sakṯo əmmo raq!”
040. Komər mḥele rawṭo lab baġle, nafəq dano d lirat. Komər nafəq dano d lirat, haha azze qrele lu ḥəmmal, məlle: “Tux, mawbəl al lirani du təǧǧar ne.”
041. Komər hano ste maḥtile l ḥaṣe du ḥəmmal w məblile lu ḥəmmal, mtaslmile lu təǧǧar.””
042. “Košəmʕat, u šulṭonayḏi?” Omər: “E, ʕafarim wazire mi.”
043. “Komər qayəm hano ste, kosoyəm, mə ksoyəm? U təǧǧar kmaḥətte l ḥaṣe du ḥəmmal, kəmšadarre naqqa ḥreto su faqiro. Koṯe ʕaṣriye u faqiro. “Wah, qay mṭelux al lirani?” Omər: “Ašər lu təǧǧar mšadrile.”
044. Komər azze u faqirawo l reše du təǧǧar, məlle: “Ašər al lirani diḏux ne w ono lə gzobaṭnunne b ruḥi. Qay? Hul l uʕdo lo nəfqiwa, ʕal poṯux nafiqi, al lirarayḏux ne.”
045. Komər xabro mene, ḥa mene, hano, u faqir, məlle: “Gəzzan li šariʕa.”
046. Hano, u təǧǧar, mə ksoyəm? Məlle: “Bavo gəzzan su malla.” Komər qayəm azzən su malla, lu malla qṭəʕle i šariʕatte, məlle: “Fəlgayye elux ne, faqir, w fəlgayye lu təǧǧar ne.”
047. Hano, u faqir, məllele lu malla, omər: “Ašər barṭəl xilux! Mawxa manfelux fəlgayye eli, lo nofewayli qərš manne.”
048. Na ise mṭele kul ḥa fəlge dal lirayḏe, mṭalle.
049. Komər mi ḥubayo d aloho maḥatle bayne a tre zlamanək du faqir w du təǧǧar.
050. Hawən aḥ ḥeṭanək w ʕalən qumṯo w aḥ ḥappotaṯṯe mǧawhri bam maye du semo w du dahwo, mi ḥubaṯṯe aḥ ḥeṭani, ya u šulṭonayḏi, mu zamanawo di ḥubo du faqir w du təǧǧar ne.”
051. W l goran d šaməʕno, gmaḥkeno.













======
Ritter: 109. D_XM Schmutzige Habsucht.txt
001. Əmmi kətwa šulṭono. Ḥa yawmo may yawmoṯe d aloho qrelele lu waziro. Məlle: "Ya u wazirayḏi, ya gməfqatli, be i ṭamayiye, pistər me mənyo, ya gqoṭaʕno qarʕux.
002. Komər hano, aṯi l si aṯto w ġalabe grəšle məṭala, məlle: "Malava aydarbo soyamno? Gqoṭəʕ u šulṭono qarʕi." I aṯto məlla: "E, qayyo?" Məlle: "Ašər mšayele meni, məlle: "Lazəm məfqatli, be i ṭamayiye pistər me mənyo."" — "E", — məlla, — "zux, krax bi arʕo!"
003. Komər hano ste, u waziro, qayəm, karəx bi arʕo. Komər karəx bi arʕo, kəzzele, gmirastəq ʕal ruʕyo. Komər li ruʕyo ḥzele xəzna.
004. Ḥzele xəzna, qrelele, məlle: "Wa waziro!" Məlle: "Ho", — məlle, — "may kəḏʕat, waziro no?" Məlle: "U šəkəl diḏux daw wazire yo. Halux larke, ḥzeli xəzna."
005. "Ayko yo?" Omər: "Tux, kala harke, maqəlbina i farše, gfəlġinala bu falgo."
006. Komər qayəm hano, u waziro ste, azzele, maqlabbe i farše, kale u gurno malyo lirat, fliġənne bu falgo. Lu waziro məlle: "Ya ruʕyo, hat mə gsaymat bal lirani? Ono, kətli naʕime w kəbʕeno, d obatli ruʕo ḥreno manne." Lu ruʕyo məlle: "Bavo, gdobenux ruʕo ḥreno manne." Hawən tloṯo sahme ele w fayəš sahmo.
007. Komər kali u waziro, mḥela li ṭamayiye aʕle. Məlle: "Ašər kəbʕeno, d obatli kulle."
008. Komər kali u ruʕyo, məlle: "Bavo, madam hawxa kəmmat — ḥašša l ḥaḏ̣ayər — de gəzzi l tamho, gmapəsno, tux, xul i pisiyayḏi, gdobenolux kulle."
009. Komər kali u waziro, ġalabe nafəl qum ruḥe, mətfakalle: "E", — məlle, — "malava xlo ma gḥozeli w ma gdoḏəʕ? Lo! Ašər hama gdoxannənne w gmobanno al lirani kulle, xlo mak koḏəʕ?"
010. Komər qayəm — ḥašša — hedika xile i pisiye du ruʕyawo."
011. Hano ste mə ksoyəm? Gmoṭe al lirayḏe w koṯe, kəzzele su šulṭono.
012. Omər: "Sulṭane mi!" Omər: "Mən yo, wazir?" Omər: "I ṭamayiye apyas man nəḥre yo — ḥašša."
013. "E", — omər, — "tamam! Gmaqbannola, ʕafarim laǧanux, d məfqolux, de, malle: L ma məlleluxyo?"
014. "Hay aman, ǧar bar!" — Omər: "Lo kowe, ya gdəmmatli, ya gqoṭaʕno qarʕux."
015. Qayəm lu waziro məlle: "Ašər ḥal w ḥawal diḏi w du ruʕyo haṯe wa. Hul, d l aṯyo b qarʕi, lo məfqoli." ... W hun žmira saġ!

======
Ritter: 110. D_XM Wer ist ohne Kummer.txt
001. Əmmi, kətwa b zaman tre more d dukane.
002. L ḥa məlle: "Kito noše dlo kullat." L ḥa məlle: "Ašər layt." Xabro mawo, ḥa mawo, komər mšaraṭṭe.
003. Ḥa manne məlle omər: "U xalifa d Bəġdəd dlo kulle yo." W u ḥa manne omər: "Ašər kətle kullat."
004. Komər qayəm mšaraṭṭe w kṯuwwe sanad rəsmi ʕal ad dukanaṯṯe, kul ḥa ʕal i dukanayḏe, w ya allah w ya xude, qayimi, azzehən l Bəġdəd.
005. Komər azzehən su xalifa d Bəġdəd: "Šlomo aʕlux!" — "Ahla w sahla, ʕal aʕ ʕayne! B xer aṯitu!" Yatiwi. "E, xer yo?" — Mərre: "Ašər xer yo. Aṯina l gabux, mšaraṭlan ʕal ad dukanayḏan w kṯulan sanad. Kul ḥa ʕal i dukanayḏe, ḥa menan məlle, xalifa, kətle kulle w ḥa menan məlle, dlo kullat yo."
006. Hano, u xalifa d Bəġdəd, məlle: "E, gmaqbanno ʕal ʕayni, aṯitu me tamo hul larje, me balad raḥuqo, faqat u sanad dəṯxu qṭaʕulle, d lo šəqlitu ad dukane m ḥḏoḏe, gməǧġannuxxu. Iḏa d lo qəṭʕitu u sanad, lo kowe, d məǧġannuxxu."
007. Səmme, lo səmme, čara lo mu xalifa lo səmme. Qṭəʕʕe u sanad.
008. Komər qṭəʕʕe, məlle: "Annaqqa, ya ḏ̣ayfe ʕazize, gmaḥkenuxxu.
009. Ono, ḥa lalyo, ono, w i ḥurmayḏe, ġalabe ḥalye wayne ʕal lebe d ḥḏoḏe. Ḥa lalyo bi nvine — i štaġaliye adab yo — ǧġilina ʕam ḥḏoḏe, hulan soz kamilo ʕam ḥḏoḏe."
010. Eli məlli: "Bu soz kamilo, d hat mayṯat, aṯto lo moṭeni, w hiya ste əmmo: "D hat ste mayṯat, ono ste gawro lo šəqlalli." Qayəm hulan soz ʕam ḥḏoḏe."
011. "Košəmʕitu, ya ḏ̣ayfe?" Mərre: "E."
012. "Komər qayəm hano ste, l aloho hawxa, aloho raḏ̣i, i ḥurmayḏi ṭʕino, nafilo quma di walada w naʕime latwayle.
013. Ḥəlli, aṯi ḥa, məlle: "Ašər i ḥurmayḏux lo mwaladla, lo xaliṣo."
014. Komər ġalabe nafənno qum ruḥi, kayuli w ġalabe raǧəfno. W gnofanno qum ruḥi, d hulan soz ʕam ḥḏoḏe. D ǧorela zyono, d haw qodanno moṭeni aṯto.
015. Komər qayəm, aṯi ḥreno, məlle: "Ašər hama fayəš ruḥo eba." Ha kelike ḥreto aṯi ḥa, məlle: "Ašər kamilo."
016. Koməq qṭiʕ u wariḏo d lebi, məlli: "Gidi zoxu bəṯre du taxtur!" Komər qayəm hani ste, azzən bəṯre du taxtur."
017. "Košəmʕutu, ya aḏ̣ ḏ̣ayfe?" Mərre: "E, ya u xalifayḏan, kšəmʕina."
018. Komər azzən bəṯre du taxtur, azze kibe saʕaye bi ḥalo, ḥəlli, kaṯi ḥa: "Ya u xalifa, i bəšrayḏi aʕlux: "i ḥurmayḏux xaliṣo w l aloho hulelux abro." Komər məqqa lebi rawəḥ! Məlli: "Ya mor, škur menux, hama di ḥurmayḏi lo ǧarila mede!"
019. Komər fayišina hawxa, kibe tloṯ, arbʕo yarḥe, gmaḥto i nvinayḏa bi raxayo di oda w diḏi bi raxayo di oda."
020. Ḥa yawmo may yawmoṯe d aloho səmla i nvinayḏan ḥḏo nvine. Damixina, lo mtanela. 
021. Deri lalyo mdaʕela ebi. Mdaʕela ebi, məlli: "Ya ḥurma, ašər, mu waxt, d ǧariwaylux hawxa, d mqawəm u balawo aʕlax, hawino ono ste xoṯax w kəbʕeno, d dəʕrat meni, w hulan soz ʕam ḥḏoḏe w lebi ono menax basimo yo w kəbʕeno, d dəʕrat meni."
022. Məlla: "Qaṭʕan waṣlan, ono kəbʕalli gawro menux." 
023. "Yaman! Bu baxtayḏux nafənno, kəbʕeno, d lo saymat haṯe, lo məfqat u sər diḏi!"
024. Səmli w lo səmli, ǧara mena lo səmli.
025. Omər qayəmno hedika, qrelile lu malla — w kḥozitu u zlam doġdoġa, komanno, d kəzze w oṯe bi oda — qayəmno hedika, mhiroli ʕal u zlamawo w kətle uʕdo tre, tloṯo naʕime mena.
026. W de qumu, zoxu w lə mšaylitu, l əmmitu: nošo dlo kullat layto... w hun žmira saġ! 

======
Ritter: 111. G_XM Hetim Tay.txt
001. Gawriye, əšme du babo Šamʕun w i emo Šmuni, alfo čaʕmo w tləṯ w tleṯi u doġum diḏe, d mwaləd b Xarabe Məška, žboyi d xaṭər d Šabo afandi gdomanno i ḥəkkayaṯe.
002. I ḥəkkayaṯe kətyo d Hetim Ṭay.
003. Ayna d kətwa Hetim, bu waxt diḏe, u rabo daṭ Ṭaye we w mamlaxwa ʕal aṭ Ṭaya, saymiwa ḥas mene.
004. Hawxa azze waxtat bi ḥalo, d Hetim d ḥokamwa aʕlayye, mšayaʕle l Hetim u rabo, u wazirayḏe di kaṯpo raṣṭe.
005. Mšayaʕle bayne daṭ Ṭaya, d moṭe i xwekitiye me gabayye.
006. Hano ste, u wazirayḏe, məlle laṭ Ṭaya, məlle: “Hano, Hetim ġalabe ggorəš rešo aʕlayna.
007. D saymitu b diḏi w d šəmʕitu meni w mu amrano diḏi, mḥaruli w gmoyadnole l Hetim Ṭaya, gdorenole mi rabuṯo.
008. Hano ḥzalle ḥḏoḏe w mšawarre laʕ ʕaqəldar w laš šewərdar, mərre: “Ašər u mamro du waziro kamilo yo.”
009. Aṭ Ṭaya ḥzalle ḥḏoḏe w zbəṭṭe u waziro gab ruḥayye, haw hšuwwe Hetim Ṭayya mede.
010. Kaməl əšto yarḥe, u waziro d Hetim l aṯi, qalibo i šato, l aṯi.
011. Hano ste, Hetim, yawmo may yawmoṯe d aloho rawəx ʕal u səsyayḏe w mhalaxle, naḥət mi qalʕo w maḥwele poṯe bayn daṭ Ṭaya.
012. Komər laqi l kurwan m daṭ Ṭaya, kaṯən kulle rawixe ʕal ag gamle, ʕal ad dulalat. W aṭ ṭaʕnaṯṯe kulle fardiyat wayne.
013. Komər ḥzalle, kaṯi Hetim, abadan lo ḥəzbe səmmalle w ani, xəd latyo Hetim gabayye. Qima lo fayəšle.
014. Hano ste, i naqqa bu waxt d meqəm, meqəm mə d qoyəm u rabano aʕlayye uʕdo malko ḥaṯano, d ḥozanwa Hetim, qunaġ d saʕa w fəlge ʕal iḏayye w poṯayye əzən wa l qamuṯe d Hetim.
015. Abadan lo rabuṯo zbəṭṭalle w lo šlomo dralle aʕle w šapiʕi aʕle, yaʕne ḥašša, xəd ḥšuwwe, xd u kalbo.
016. Komər Hetim ste daʕər lu bayto, məllela li ḥurmayḏe, omər: “Qum, əzzano mu aṯrano, mahəzmina!” I ḥurmayḏe ste b ṭaʕno wa.
017. Komər i aṯto məlla: “Ḥayo muryo aloho, d kətyo ḥa l waḥad bi šmayo, aḥ ḥayayaḏi bi qalʕaṯe ne. Lo kowe, d rəmšono mi qalʕaṯe.”
018. L Hetim mədle lak kazəkat di ḥurmayḏe, mgargšole, mdawdḥole mi qalʕo w laltaḥ.
019. Mḥaramla tamo w i ḥurmayḏe ġalabe ḥliṯo wa ʕal lebe w i ḥurmayḏe b ṭaʕno wa.
020. Komər tamo l Hetim dəqle čadəre mi qalʕo w laltaḥ w maḥatle u moduxayḏa, ḥatta u arzaq diḏa gaba w ṭəryole tamo.
021. Kətwayle l Hetim ṭambər, ṭambərvan aḏ̣rab me Hetim latwa. I naqqa d moḥewa ṣawʕe ʕal u tel, ʕal u šawʕo məqame maqəlbowa u tel di ṭambərayḏe.
022. Maḥatle i ṭambər diḏe b kəsto w mʕalqole bi stune d fəlga di kone w ḥatta ḥiṣole w mḥele u muhur diḏe aʕla. W simole sazkar ʕaynan lu məqam du mḥoyayḏa.
023. Komər Hetim azze, tayəh, azzele l balad raḥuqo. Azzele l balad raḥuqo Hetim, tamo Hetim azzele gab malko, d əmmina m du Šammar.
024. Azze gab u šex du Šammar, l tamo, l Hetim səmle ruḥe karo w lalo.
025. Azze waxtat bi ḥalo, hano ste, ġazwe ḥreto, d šex ḥreno, aṯən, mḥalle ʕal u ṭarš du šex du Šammar
026. W u šex du Šammar, kule azzewa, azzewa l ġazwe ḥreto. Mḥalle ʕal u ṭarš dəṯṯe, ḥatta guʕukke lo ṭrele bu elawo.
027. Komər nafəl hawar ʕal ap pirat w ʕal ak kowan: w yowal, yowal daʕ ʕarab!” W mədde lar ruʕye, laš šalkaṯṯe w ḥayḥo w ḥay ḥayḥo.
028. Komər hano ste, l Hetim ḥəlle w aṯyole i manṯo di gaboruṯo w qayimi am menayḏe w, xd u zlam, towe ʕəraqvaxwari, mdaywalle, mede me mede lo mofaqle.
029. Komər hano ste, Hetim, azzele li qamayto di hnawo, madʕalle u galʕawo w mamṭele.
030. Hano ste, u šex du Šammar, bu ḥulmo ḥzele, bu ḥulmo ḥzele, d qayəm bala ʕal u el diḏe.
031. Komər xayifo daʕər u šex du Šammar w aṯi. L Hetim səmle i naməsaṯe, ġalabe aṯile kef.
032. Komər hano ste ḥzalle ḥḏoḏe laš šewərdar du šex du Šammar w laʕ ʕaqəldarayḏe w law wazirayḏe w laʕ ʕabidin diḏe, mərre: “Aydarbo i masalaṯe, səmle i ṭowuṯaṯe lu zlamano, d kətyo lalo, lišone lə kkorəx.” Mərre: “Ašər u mede kḥozina bu ray, d i barṯayḏux d obatleyo.”
033. Komər məlle: “Malava i barṯayḏi, ono šex no w u zlam lalano, lo koḏaʕno, mə šəkəl yo. D obenole i barṯayḏi, ġalabe gtoweliyo kemayiye.” Komər mərre: “Čara latla.”
034. Komər huwwalla xabro li barṯo du šex du Šammar: gdobilax lu zlamano, d kətyo lalo. Komər latyo b leba, ġalabe latyo b lebe, ḥatta d obileyo.
035. Komər hawxa huwwe i barṯo du šex du Šammar, mhirəlle ʕal Hetim, mhirəlle ʕal Hetim.
037. Komər bu ḥalawo, tawi karo — hala — d kətwe lalo, komər hawile tloṯo abne.
038. Komər hano ste, Hetim qume daq qarqure we, bayn du gelo we. L hənna ʕaqəldar nafəl bi aṯto, mərre: “Ṣwaʕ tloṯo kaʕbe, ḥa yaroqo u ḥa semoqo w ḥa šaʕuṯo.
039. W hawən la tloṯo naʕimani, ṭr əzzən gab u babaṯṯe w xəlṭi ak kaʕbani b ḥḏoḏe, hawo ṭr omər: “U kaʕbayḏi hano”. Hawo d omər: “Diḏi hano yo.” Mqatli a tloṯo w moḥən l ḥḏoḏe. Haka d howe lalo, ašər lə gməǧġəl. D lowe lalo, muḥaqqaq gməǧġəl ʕam an naʕimani.”
040. Komər hano ste li emaṯṯe ṣwəʕla tloṯo kaʕbe, kul ḥa man naʕimani hulalle kaʕbo, azzehən l gab u babaṯṯe, mḥalaqqe ruḥayye ʕal u babaṯṯe, ġalabe fṣiḥ appe.
041. Komər la tloṯo naʕimani mədde la tloṯo kaʕbaṯṯe, xliṭənne b ḥḏoḏe, məštaʕalle, komər mqatalle. Hawo omər: “U kaʕbano diḏi yo.” Hawo omər: “Diḏi yo.” Mḥalle l ḥḏoḏe, mqatalle.
042. Hano ste, Hetim, omər: “Ṭayriwa ʕayna d emayxu! Ma ṭro saymowa a tloṯo me ḥa šəkəl? Kul ḥa səmla me ḥa šəkəl, ḥatta d mqatalxu.”
043. Komər ḥa manne rahəṭ rahoṭo, azze, hulela i bəšra li emo. Omər: “Ašər babi ǧġil!”
044. Komər i naqqa d huwwe i bəšra li emo, li emo mbašalla u babo: “Adyawma u zlamayḏi ǧġil.”
045. Komər aṯi lu bayto b lebo twiro, d lann abne mawfaqqe u sər diḏe, d ǧġil. Ǧġil, fayda lo fayəšla.
046. Komər aṯi lu diwan Hetim, henu bu diwan məlle: “Ono Hetim Ṭay no.”
047. Əmmi i naqqa d məlle “Hetim Ṭayi no”, komər u šex du Šammar qayəm me qume w ġalabe aṯile kef, d kətyo Hetim Ṭayi, d hawi u ḥaṯno du šex du Šammar.”
048. Komər hano ste b waxtat azze bi ḥalo, Hetim aṯi i qalʕo l bole, i qalʕo d Hetmi Ṭayi aṯyo l bole.
049. Komər u ṭarš d Hetim, hawi zəd m du šex du Šammar.
050. Komər yawmo may yawmoṯe d aloho l Hetim, məllele lu šex du Šammar: “Ya u šex diḏi, ya u rabayḏi! D saymat msaʕada, gəzzino l dukṯi.”
051. Komər hano ste qayəm Hetim Ṭayi, rawəx w marwaxle arbʕi ʕabidin aʕme w mḥalle u ṭarš dəṯṯe b qamuṯayye, ya allah w ya xude!
052. Komər malaxxe, səmme nezikay ʕal i qalʕo. Tamo dəqqe ak kowan dəṯṯe, fayiši qume du ṭarš dəṯṯe, ann arbʕi ʕabidin du šex du Šammar daʕiri.
053. Komər hano ste ṣafrayto Hetim qayəm w məlle la tloṯo abne: “Ya ann abnayḏi, hwawu moro lu sawal dəṯxu! Ono kazzino yosaqno lu ṭurano, d ḥozinalan dukṯo d marʕa, lu sawal diḏan.
054. Komər hano ste, Hetim, azzele rasar di qalʕom mi čadəre di ḥurmayḏe w lalʕəl.
055. Koḥoyər, kaṯi ʕaṣriye, kaṯi xort rawixo ʕal ḥmərto boze.
056. Komər səmlele l Hetim, marfelele daqno ḥeworo w naḥət quma di kone. Drele šlomo ʕal aḥ ḥaḏ̣ayər w ʕal u xortawo. Komər məlle: “Ya ʕammo! Tfaḏ̣ḏ̣əl!”
057. Komər i naqqa d məlle “tfaḏ̣ḏ̣əl”, komər li emo ġalabe aṯi aʕla zaḥme. Məlla: “L mə gdoṯe?” Məlle: “Waḥ ʕammi yo, ṭr oṯe.”
058. Komər ʕabər Hetim li kone, yatu, komər maʕlele hawxa ʕayne, ḥəlle bi stune d fəlga di kone, komibayən mede bi kisto, bu šəkəl di ṭambər.
059. Komər məlle: “Ya brazi, mən yo hawo mʕalqo tamo?” Komər lu xortawo məlle: “Ya ʕammo, ašər komanno, ṭambər yo.” Məlle: “Grəḥmat aloho, brazi, tay, ḥoyanno li ṭambərayo, be u šəklayḏa aydarbo yo!”
060. Komər li emo məlla: “Malava, l mə gḥayrat li əḥre?” Komər: “Baʕ mayṯat ste, gdobeno l ʕammi, ḥoyalla.”
061. Komər mədle l Hetim li ṭambər, kḥoyər bi ṭambər: heš kala ʕal i teṣərtayḏe w ʕayn heš u muhur, d mḥele aʕla, ʕayni u muhrawo yo. Lo kowe, d ḥaru, lo kowe, d ənsane šəryole.
062. Komər l Hetim mədle li ṭambər diḏe, mḥele ḥḏo naqla ṣawʕe aʕla.
063. I naqqa d mḥele ṣawʕe aʕla, komər li ḥurmayḏe məlla: “Haymən u mḥoyo di ṣawʕaṯe kšobəh lu mḥoyo d Hetim, faqat Hetim”, — kəmmo, — “m ayko kəḏʕono, hani, taqriban, arbʕi, ḥamši əšne, d nafəq.”
064. Komər məlle: “Ya brazi, b xaṭər diḏux!” — “L ayko gəzzux, ʕammo, bu lalyano, lay gəzzux?” Omər: “Ašər gəzzino, gnoḥanno li qriṯo mani, mqarawno u darbayḏi.”
065. Komər Hetim azzele me taḥt i kone w aṯi l gab u ṭarš diḏe, l gab u sawalayḏe. Komər məlle lann abne: “Ya ann abnayḏi, u sawal dəṯxu tamam yo?” Mərre: “E, ya yabo, tamam yo u sawalayḏan.”
066. Komər deri yawmo disa məlle: “Ya ann abnayḏi, hwayu moro lu sawal dəṯxu, disa gyosaqno, ḥozina dukṯo lu sawalayḏan, dukṯo marʕa, tuyo basəmto.”
067. Disa komər azze ʕAli mi kone w lalʕəl b ḥaṣa di qalʕo w kali tamo hul waxt du waxt, d oṯe u zʕurawo mu ṣaydo.
068. Omər disa səmle, maqlable daqne, fəlge ḥeworo, fəlge komo. Disa azzele l taḥta di kone, məlle: “Ya brazi! Kobaʕno, d oṯeno adlalyo, hama fašno saʕa harke, məǧġolina w gšopaʕno, gəzzino.”
069. Komər aṯi taḥta di kone, yatu, štelele paške d maye, štele ǧġara, məlle: “Brazi, mənyaṯe, d kətyo mʕalaqto bi stune?” Komər məlle: “Ašər, ʕammo, ṭambər yo.” Məlle: “Grəḥmat aloho, brazi, tay, ḥanno li ṭambəraṯe.”
070. Komər ġalabe aṯi ʕal i emo zaḥme. Məlla: “Disa bu lalyo ḥreno bramšəl aṯi ḥa, disa bu šəklano ṭləble i ṭambəraṯe. Mən əḥre gṭoləb i ṭambəraṯe?” Omər məlle: “Mayṯat ste, gdobeno i ṭambər l ʕammi.” Komər mədle l Hetim li ṭambər, mḥele tarte kore ṣawʕe ʕal u telayḏa, maqlabla šawʕo məqame i ṭambəraṯe. I ḥurma d Hetim kəmmo: “Ašər haka azzəm, u mḥoyo di ṭambəraṯe d Hetim yo.
071. Komər disa mədle li ṭambərayo, maḥtole bi kisto w məlle: “Brazi, məd li ṭambər diḏux! Hama emux ksaymo qarabaləġ, l axiloli?” — “Lo xayr.”
072. Komər u zlamawo, Hetim qayəm w naḥət bu darbo. Məlle: “ʕAmmo, l əzzolux!” Məlle: “Ašər, gəzzino, gəmqarawno u darbayḏi.”
073. U yawmo da tloṯo, ṣafrayto disa qayəm, məlle lann abnayḏe: “Ya ann abnayḏi! Ono gəzzino, bi xaṣraṯe koraxno ʕal i marʕa lu sawalayḏan.”
074. Komər disa azze mi kone w lalʕəl, yatu. Maqlablele daqno komo, xd u šiḥoro.
075. W aṯi u waxt du zʕurawo, d oṯe mu ṣaydo, komər azze l qamuṯe.” — “Ḥaylux alo, ya brazi!” Madʕalle aʕle, məlle: “Ya ʕammo, tfaḏ̣ḏ̣əl, halux taḥta di kone!” Məlle: “Ašər, gədfoyatno u darbayḏi, mqarawnole.” Məlle: “Hama halux, məǧġolinalan tre xabre w disa aloho howe aʕmux!”
076. Komər ʕabər Hetim taḥta di kone, əšmo, haka ġalabe yatiwi, məlle: “Brazi, mən yo hano u mʕalqano bi stunaṯe?” Məlle: “Ašər, ʕammo, ṭambər yo.” Məlle: “Brazi, tay, mamṭi i ṭambəraṯe, ḥoyanno, u šəklayḏa aydarbo yo.”
077. Komər i emo ġalabe mʕanatla w aṯi eba zaḥme. Məlla: “Hani tloṯo lalye bu šəklano, tloṯo b kul šəkəl w ad daqnaṯṯe bu šəklano w bu šəklano ne w koṯən w ko ṭəlbi i ṭambəraṯe, gmaydalla w tawralla.”
078. Komər lu zʕuro mədle li ṭambər, huleleyo, komər mḥele, tləṯ kore iḏe ʕal u tel diḏa.
079. I ḥurmaṯe me šawʕo lebe məlla: “Ašər, d kit ṭamburvan bi arʕo, d ḥzeli, Hetim, hano Hetim yo.” Komər ṭləble xaṭər mu zʕuro w nafəq.
080. Aṯi, məlle lann abne: “Ya ann abnayḏi! Haka d howitu meni w d howitu gawre, d hama howe hayveniye me d Hetim aʕmayxu, kito zʕuro tamhoke, taḥt i qalʕayho, kətle ḥmərto boze Šami. Gmoṭituli i ḥmərtayo.”
081. Komər la tloṯo abne mərre: “Ya ba, ʕal aloho w aʕlayna mə ḥawǧa, d əzzan a tloṯayna? Gəzze ḥa menan, gqəṭlinale w moṭinalux i ḥmərtayo.”
082. Məlle: “Lo, abri! Hwawu moro l ruḥayxu w ḥḏoḏe lo marfitu! U zʕurawo, d lowe flan əbn flan w d lowewa gawro ṭowo w d lowewa u babo ferəs, hiye b tane lo foyašwa tamo.”
083. Omər ṣafrayto qedəmto rawixi a tloṯo abne w azzalle lu zʕuro, mora di kone.
084. Hiye ste, Hetim, mə ksoyəm? Korowəx, kəzze manne w lalʕəl kəmfarəǧ aʕlayye.
085. Komər mḥalle la tloṯo aḥunone w lu šaxṣawo mḥalle b ḥḏoḏe, me ṣafrayto, hul d ṭawəʕ u yawmo. D əmmat, l ḥa mbele u zor du ḥreno, lo mbele.
086. U zʕuro azze l gab i emo l taḥt i kone w a tloṯo daʕiri l gab u babaṯṯe.
087. Məlle: “Ya ann abnayḏi, komanno, lo mṭalxu i ḥmərto?” Əmmi: “Ya yabo, ašər ferəs, abre d ferəs yo. W haymən me ṣafrayto a tloṯayna kmoḥina aʕla qume, lo mṭelan ḏ̣arbo, ḥatta aʕle d qəṭlinale. Elo baʕ hulan waʕd li ruḥayḏan, ya yabo, ya gmoṭinalux i ḥmərto bozayo w ya lə gdəʕrina mena.”
088. Komər deri yawmo, u yawmo da tre, ṣafrayto qayimi disa a tloṯo aḥunone, xd ad dewe, w azzən lu šar du zʕurawo. U babaṯṯe disa azze li fərǧa manne w lalʕəl kəmfarəǧ aʕlayye. Komər mfaraǧle aʕlayye, la tloṯo šaxṣani, lu zʕurawo mḥalle b ḥḏoḏe. Me ṣafrayto, hul d ṭawəʕ u yawmo. Ḏ̣arbo lo mṭalle aʕle, ḥatta d qəṭlile.
089. Komər ṭawəʕ u yawmo, a tloṯo mḥalaqqe bəṯre ḥḏoḏe, rawixi w aṯən w u zʕuro azze gab i emo, li konayḏe.
090. U yawmo da tloṯo, disa azzalle a tloṯo lu zʕurano w mḥalle b ḥḏoḏe me ṣafrayto, hul d ṭawəʕ u yawmo. L ḥa lə mbele zor du ḥreno. Komər me d hənnək huwwe ḥaṣayye, aṯən, daʕiri, aṯən l dukṯayye w u zʕurawo azze l taḥta di kone, gab i emo.
091. Hano ste, Hetim, maqlable ruḥe xorte čardah ṣali w ḥləqle poṯe w səmle qəzd di kone. Azzele li kone, ʕabər, yatu. I naqqa d yatu w ǧġili štaġaliye w mərre maṯle l ḥḏoḏe, komər məlle: “Brazi, aydarbo hat b tane kofayšat harke w koṯelux ṣabr bi konaṯe?”
092. Məlle: “Ya ʕammo, baḥ ḥaye d aloho koyomeno: hani azze ʕumri l ḥamməš w ʕəsri əšne, haka l tleṯi əšne, d əmmat yawmo may yawmoṯe d aloho, ənsan məlle: “Sare sola ta xwara!” Lo məlle. Faqat hani tloṯo yawme, koṯeli tloṯo ruġze. I nuro kəzza me feme daḥ ḥayewən dəṯṯe. Haymən komanno bu ḥaylo d aloho, lə ksamnənne ḥəzbe, faqat tloṯo ne w ono ḥa b tane no. Žġer maṯe, heš lə ḥzeli mede, d aṯi b qarʕi.”
093. Məlle: “Ya brazi, demak hani kətte kin ʕamuqo menux, ḥatta koṯallux?” — “E”, — məlle, — “ašər, ʕammo, hawxa kmaḥwe.”
094. Axər məlle: “Brazi, mənyano hawxa mʕalqo bi stunano? Məlle: “Ašər, ʕammo, ṭambər yo.” Məlle: “Brazi, tay, mamṭi i ṭambərayo, ḥayrina, u šəklayḏa aydarbo yo.”
095. Komər i emo ġalabe aṯi aʕla zaḥme w l aṯi basimo aʕla. Komər məlle: “Mayṯat, gdobene i ṭambəraṯe l ʕammi.”
096. Komər mədle li ṭambər l Hetim w mḥele aʕla xdam w dawrane bare du waxt diḏe, d meqəm. I emo du zʕurawo b leba kəmmo: “Ašər hano u mḥoyo d Hetim yo, faqat u waxt d Hetim ḥzeli, Hetim b šəkəl we w uʕdo šəkəl ḥreno yo.”
097. Komər məlle, l Hetim məllela li ḥurmayo, məlle: “Hat, m ema harke hat?” Məlla: “Ašər hani taqriban kibe ḥamməš w tleṯi əšne.” — “L ma ṭrelelax harke?” — Məlla: “U mede, towe ʕatiqo, lo saymatle ḥaṯo!”
098. Məlle: “Ḥaru b diyar! Ono Hetim no! Ma lo kəḏʕatli? U mḥoyo di ṭambəraṯe, ma lo yawmo w tre w tloṯo w ʕaṣro w šato mḥeli bi ṭambəraṯe, gabax d ḥozatwa, moḥewayno l ṭambəraṯe. Ma lo kəḏʕatli?”
099. Ya abri! Hanək, d koṯallux lu šar diḏux, a tloṯo aḥunonux ne.”
100. Omər zʕuro mḥalaqle iḏe lu sayfo, d qoṭəʕ qarʕe d Hetim, ani du babo.
101. “Qayyo”, — omər, — “qayyo, aydarbo madam a tloṯo aḥunoni wayne, w mšayʕatwalle lu qaṭlayḏi? Wayaxud eli qṭiwayli ḥa manne, wayaxut alle qṭiwallalli. Ma mə fayda ktowewa aʕlux, žġer m xṣara?”
102. Məlle: “Abri, pola žpola nabe. Oḏaʕwayno, lə ksaymi hno aʕlux w oḏaʕwayno, koṯat b ker d ruḥux. Ǧerobo mǧarbili.”
103. Omər Hetim qayəm, nšəqle u abro, d taḥt i kone, w azze l gab a tloṯo abne ḥrene gab u sawal diḏe.
104. Azze, məlle lann abne: “Ya ann abnayḏi, koyo i ḥmərto məṭyəlxu, lo məṭyəlxu?”
105. Mərre: “Ašər, ya yabo, haymən, latlan məǧal lu zlamano. Latlanle məǧal w gawri aḏ̣rab mene lə ḥzelan. Hano latyo me ənsane, malaxo m di šmayo yo.”
106. Komər məlle: “Ya ann abnayḏi, l oṯe aʕlayxu zaḥme! Hawo ste aḥunayxu yo.”
107. Komər i naqqa d məlle “aḥunayxu yo” a tloṯo mədde las sayfe, d əzzən, qəṭʕi qarʕe du babaṯṯe: “Aydarbo, aḥunayna howe, w mšayʕatlan lu ḥarb d aḥunayna! Haka qṭiwaylan, maṭərwaylan ʕaynayna w haka ele qṭiwayle ḥa menan, maṭərwayle ʕayne d ruḥe w mə fhəmwaylux mena?”
108. Kamilo w žmira saġ!



























































======
Ritter: 112. G_XM Jusuf Pascha und seine Soehne.txt
001. Kətwa w latwa, ṭaw m aloho latwa. (Zuhörer: ḥaq!). Žboyi d xaṭər d Šabo afandi, gdomanno i ḥəkkayaṯe, d Usuf Paša.
002. Usuf Paša paša we, paša d walaye we w u ahl diḏe ġalabe soyamwa ḥaz mene. D kətwe žboyi di məllayḏe roḥumo w di mamlaxtayḏe b saġlamiye, mamlaxwayla.
003. Usuf Paša hawxa azze b əšne, ʕumre kaməl hul əšti əšne w d l aloho lo manharwayle u kukwayḏe, ġalabe gorašwa məṭala w samwa maraq, d l aloho lo manhalle u kukwayḏe, lo madlaqle i šroġayḏe.
004. Komər yawmo may yawmoṯe d aloho lu ahl diḏe ḥzele ḥḏoḏe w law wazirayḏe w laʕ ʕaqəldarayḏe mərre:
005. “Ayna d kətyo Usuf, ġalabe roḥumo di məllayḏe yo w l aloho manhalle u kukwayḏe.
006. Gəzzano kulayna, gdəmminale adlalyo: “Kəḏʕina, kosaymat məṭala w kgəršat maraq, haṯe m aloho yo, latyo mu ʕulmo.”
007. Gdobinale daṣṭər, d əzzele lu ṣaydo. B imomo, d mṣayəd bi barriye, w b lalyo glətmina l ḥeḏore, d rowəḥ lebe.”
008. Komər azze hawxa waxtat bi ḥalo, w d mərralle laʕ ʕaqəldarayḏe, d aṯən, w mərralle i štaġaliyaṯe, ġalabe l Usuf Paša aṯile kef w rawəḥ lebe.
009. Məlle: “D howe b lebayxu, balki kətwa b lebi ste, faqat minakafwayno. D howe b lebayxu d mraxṣitulli ʕal u ṣaydano, ġalabe me lebi yo.”
010. Komər l aloho ḥzele bu ray: ṣafrayto nahər, Usuf Paša rawəx ʕal u səsyayḏe w azze li barriye lu ṣaydo daġ ġəzalat. Haka yawmo, haka tre w haka šato w haka tarte.
011. Komər yawmo may yawmoṯe d aloho me ṣafrayto w hul ʕaṣriye, Usuf Paša lo ġəzale ḥzele w lo ṣaydo ḥzelele.
012. Komər ṭawəʕ u yawmo aʕle w b lebo twiro w ġalabe kgorəš məṭala.
013. Məlle: “Šubho lu əšmayḏux, d kətyo mbarxo bi šmayo w bi arʕo! Kul yawmo ḥozewayni ṣaydo, rowaḥwa lebi, adyawma qṭəʕlux u naṣib diḏi, ḥatta disa d ak kulayḏi daʕiri, xəd meqəm.
014. Komər səmle nezikay ʕal i walaye, l Usuf Paša ḥəlle, koṯe ḥəs d naʕimo di dargəšto bi barriye.
015. Komər azze l reše du naʕimo Usuf Paša, koḥoyər, kale naʕimo bi pečake, balki heš lo qaḏ̣ən ann arbʕiyayḏe.
016. Komər qrele l Usuf Paša, məlle: “Balki pirat ne m di walaye mḥannanne lag gawraṯṯe, ḥatta ġbini, ḥzalle, kaṯino, mnakfi, ṭralle i pečakaṯe harke.”
017. Məqqaṣ d qrele, noše lə ḥzele w mabəhle. Noše d lə ḥzele,
018. Məlle: “Ya rabbi! Ṭoreno u zʕurano harke, u lalyo oṯe aʕle, moyəṯ, ḥṭiṯo yo. W mobannole aʕmi, əšmo kuyo, xd i kemayiye. Lo, kuro! Haymən gmobanno i pečakaṯe aʕmi w lə kṭoreno i dargəštaṯe bi barriyaṯe, d əxlila ad dahbawat.”
019. Komər l Usuf Paša mədle lu zʕurawo w maḥətle qume ʕal u səsyo. Komər aṯi lu bayto, məllela li ḥurmayḏe. Omər: “Ya ḥurma, kale ḥzeli zʕuro bi barriye. Lo koḏaʕno, lo m di walaye yo w lo me qəryawoṯe ġayr yo. Ḥzallalli w mḥalaqqe bi barriye.
020. I ḥurmayḏe məlla: “Ya u rabayḏi, mə gsaymallux bu zʕuro bu lalyano?” Məlle: “De, maḥət ṣadrax b feme, balki oṯele šamṯo lu zʕurano, doməx, hul d nohər.”
021. Komər mədla li ḥurma d Usuf Paša lu zʕurawo, baš šubhe d aloho, mḥalaqla l ṣadra, d əmmat, u zʕurawo diḏa yo.
022. W l aloho hawxa ḥzele bu ray w hawi ḥalwo b ṣadrona di ḥurma d Usuf Paša. Komər monaqla u zʕurawo w u zʕurawo hawi rabo.
023. Baš šubhe d aloho, komər bat təšʕo yarḥe, l aloho hulele abro l Usuf Paša, ʕal poṯe du zʕurawo.
024. Komər huwalle i bəšra l Usuf Paša: “Ya u pašayḏan, l aloho hulelux abro, l aloho manhalle u kukwayḏux!” Məlle: “Ya mor, škur menux!”
025. Komər henu l Usuf Paša maḥətle əšme du zʕurawo, d ḥzele bi barriye, əšme Kalaš ʕAli w əšme du abro maḥətle Mḥammad.
026. Komər hano ste, an naʕime di ḥkaye ne.
027. Mḥammad ste hawi baš rabo w konəfqi, koməštaʕən bayn di walaye.
028. Ayna, d kətyo Kalaš ʕAli, d ḥzele bi barriye, i naqqa d kəzze bayn dan naʕime, məqḥər manne, moḥalle šaqame, bi dukṯo koṭoralle, kmayṯi.
029. Komər qšəʕle u ahl di walaye an naʕime, d kənne aqran diḏe, qšiʕile bu mḥoyo w bu tworo, d twəlle druʕayye, qarʕayye w raġloṯayye.
030. Komər kulle koṯən gab Usuf Paša: “Ya u pašayḏan, lu zʕurano qšəʕle an naʕime di walaye.”
031. Komər hano ste, l Usuf Paša marfele u dalolo bayn di walaye, məlle: “Noše lo kowe, d naʕime d nofəq l tešteʕənyo bayn di walaye. W an naʕimaṯxu ṭrowən bab bote w lo nəfqi.
032. Komər ṣafrayto naʕimo m di walaye lo kowe, d nafəq laš šuqone.
033. Kalaš ʕAli w Mḥammad nafiqi lu tešteʕənyo, l dukṯe d kul yawmo. Məqqa d kalən, naʕime lə ḥzalle, d məštaʕən ḥatta aʕmayye.
034. Komər hano ste, Kalaš ʕAli, məllele lu aḥuno Mḥammad, məlle: “Kakko, halux, kərxin baǧ ǧaldat w baš šuqone!”
035. Komər karixi baǧ ǧaldat w baš šuqone, ḥzalle ḥurma armalto, kətla tloṯo naʕime, kanne bi dərto.
036. Hano ste, l Kalaš ʕAli məllele lu aḥuno: “Ya kakko, kanne tloṯo aḥunone, zan məštaʕina aʕmayye.”
037. Komər i naqqa d ḥzela li ḥurma, kaṯi Kalaš ʕAli. I naqqa d ḥzela Kalaš ʕAli, li ḥurma ġalabe zayiʕo w aṯi Kalaš ʕAli w u aḥuno Mḥammad, aṯən l gab a tloṯo naʕime di ḥurma. Komər i naqqa d li ḥurma ḥzela, d aṯən Kalaš ʕAli w u aḥuno l gab ann abne l gab a tloṯo abne, ġalabr zayiʕo w zbiṭola li sahwe.
038. Komər l Kalaš ʕAli məlle: “Ḥulto, lo zayʕat! Ono w an naʕimayḏax gməštaʕina bu kaġat. Faqat u šarṭawo, d an naʕimayḏax d saymi ḥila aʕli, gmoḥenənne.”
039. Komər lu ḥurma məlla: “Lo, abri, lo moḥatte! D saymi ḥila aʕlux, ono gməḥyanne.”
040. Komər i naqla d mədde lu kaġat, d məštaʕalle, hiye, Kalaš ʕAli w ḥa man naʕime di ḥurma, hawən ḥawrone w a tre naʕime ḥrene ḥawrone wayne di ḥurma.”
041. Komər məštaʕalle bu kaġat, səmme, hawi ḥila ʕal Kalaš ʕAli, məlle: “Ḥulto! Səmme lan naʕimayḏax ḥila aʕli!”
042. Omər maqəmla hawo, maḥatla u ḥreno b dukṯe. Komər məštaʕalle, azze madde d saʕa bi ḥalo, komər, disa məlle: “Ḥulto! Lano ste səmle ḥila aʕli, gmoḥene.”
043. Komər li ḥurma, mədla lu abro, disa maḥatla ḥreno, mamṭele u abro ḥreno, səmla ḥawro l Kalaš ʕAli.
044. Komər azze madda d saʕa bi ḥalo, l Kalaš ʕAli mḥele la tloṯo naʕime di ḥurma, qṭile a tloṯo.
045. Komər i naqqa d ḥzela li ḥurma, a tloṯo naʕime iḏa d qṭilile, d mayiṯi, ġalabe aṯi aʕla zaḥme w grəšle sawka w maḥwela poṯa lu diwan d Usuf Paša.
046. “Hawara w ṣad hawara! Lann abnayḏux qṭəlle, a tloṯo naʕimayḏi w ono, azze ʕumri l əšti əšne, masuli žboy d xaṭər d aloho w da tloṯo naʕimani w adyawma lu abrayḏux, l Kalaš ʕAli di barriye qṭile a tloṯo naʕimayḏi w ṣxəlle u tarʕo aʕli.”
047. Komər hano ste, l Usuf Paša, ġalabe aṯi aʕle zaḥme bu welwolo di ḥurma armaltayo, d maḥatla i ǧwaniyayḏa ʕal a tloṯo naʕimanək. Komər l Usuf Paša qrele laḥ ḥadode, qrele laḥ ḥadode w aṯən, məlle: “Kobaʕnoli bayto d pulaḏ manxu.”
048. Omər aḥ ḥadode səmmalle bayto d pulaḏ l Usuf Paša, ḥatta u tarʕo ste d pulaḏ w u qliḏo ste, ḥatta d pulaḏ.
049. Komər qrele l Kalaš ʕAli, lu abro, d kətwe mi barriye, d ḥzewayle. Məlle: “Ya abri, halux, ʕbar li odaṯe, d siməlli adyawma, laḥ ḥadode d babux, mə ʕaql diḏux gqoṭəʕ mena?”
050. Komər ʕabər Kalaš ʕAli li oda, məlle: “Ya yabo, koḏaʕno, i odaṯe u ḥabs diḏi yo, žboy d maḥtatli bu ḥabs, b gawa di odaṯe.
051. Omər i naqqa d Kalaš ʕAli, d kətwe u abro di barriye, d ḥzewayle, maḥatle b gawa di oda du məfrəq w du pulaḏ, ṣxəlle u tarʕo qume w maqlaḏle, fayəš u lalyawo bi oda du pulaḏ.
052. Komər ṣafrayto qayəm u abro Mḥammad, d kətwe mene Usuf Paša, məlle: “Yabo, ayko yo aḥuni Kalaš ʕAli?” Məlle: “Abri, aḥunux Kalaš ʕAli azze məštaʕe.”
053. Komər hano ste, Mḥammad, nafəq, azze l dukṯe d kul yawmo du tešteʕənyo, ḥzalle lan naʕime, kaṯi Mḥammad, Kalaš ʕAli, u aḥuno, latyo aʕme.
054. Komər latimile an naʕime l Mḥammad, mḥallalle, maməṯṯe bu mḥoyo.
055. Mḥammad daʕər ʕal u babo Usuf Paša, baxi w qṭile ruḥe bu mḥoyo. Məlle: “Ayko yo aḥuni Kalaš ʕAli? Adyawma lan naʕime di walaye qṭəllalli bu mḥoyo.” — “Me mən?” — “D aḥuni Kalaš ʕAli latyo aʕmi, komoḥalli.”
056. Komər hano ste, l Usuf Paša məlle: “Abri, aḥunux Kalaš ʕAli nafəq bayn di walaye, krax aʕle, gḥozatle.”
057. Komər disa Mḥammad qayəm, mašəġle iḏe w pote w nafəq bayna di walaye, koraxwa ʕal u aḥuno Kalaš ʕAli.
058. Komər azze li xaṣra ḥreto di walaye, ḥzalle lan naʕime di walaye, kaṯi Mḥammad, u abro d Usuf Paša dl u aḥuno Kalaš ʕAli, d latyo aʕme.
059. Komər hano ste ḥzalle, qralle l ḥḏoḏe, mərre: “Halexu, zano, moḥinale l Mḥammad!”
060. Komər azzən moḥalle l Mḥammad w mḥallalle, twərre qarʕe b tləṯ dkoṯe.
061. Mḥammad daʕər lu bayto w baxi w mḥalaqle ruḥe li arʕo. Məlle: “Waʕd howe ʕal i ruḥaṯi diḏi, ya yabo, gdəmmatli, aḥuni Kalaš ʕAli ayko yo, w d l əmmatl, gčakno ruḥi bu gubo.
062. Komər hano, l Kalaš ʕAli, bu ṣukro du tarʕo qrelele lu aḥuno, l Mḥammad, omər: “Ya kakko!” Omər: “Hay li be kakko!” Omər: “Qay gboxat, yabo?” Omər: “Kakko, harke hat? Qṭəllalli lan naʕime di walaye.” — “Me mən?” — “Mi masale, d lattat aʕmi.”
063. Məlle: “Kakko, zux, amalle l babi Usuf Paša, mar: “Yabo, aḥuni komər: “Gməfqatli mu ḥabsano, mofaqli, lə gməfqatli mu ḥabsano, waʕd howe ʕal i ruḥaṯe diḏi, ghoyaṣno ruḥi w gmiparqəʕ u baytano, i odaṯe. I maḥallaṯe kula gmaḥrawnola bap parčayat du pulaḏano.””
064. Komər i naqqa d məlle hawxa, l Usuf Paša fhəmle, ḥatta u mamrayḏe kaməl yo. Komər hano ste, l Usuf Paša, azze, ftəḥle i oda qəm Kalaš ʕAli, i oda du pulaḏ, w nafəq mena.
065. Komər nafəq mena, məlle: “Ya yabo!” Məlle: “Ha, abri”, — məlle, — “ema hawino babux?” Məlle: “Tamam va, yabo, lattat babi!”
066. Ṣafrayto qedəmto heš Mḥammad damixo, qayəm Kalaš ʕAli w maḥwele poṯe laf i qublo w azze bu darbo.
067. Komər hano ste, ṣafrayto qayəm Mḥammad, u abro d Usuf Paša, mašəġle iḏe w poṯe w məlle: “Ya yabo, ayko yo aḥuni Kalaš ʕAli?” Məlle: “Abri! Aḥunux Kalaš ʕAli azze, d məštaʕe bayn dan naʕime.”
068. Komər Mḥammad nafəq bayn di walaye l dukṯe d kul yawmo du tešteʕənyo, lə ḥzele u aḥuno w bu sabab, d latwe aʕme, an naʕime di walaye kulle latimi, latimile lu zʕuro, l Mḥammad, w mḥallalle.
069. Mḥammad daʕər lu bayto, məlle: “Yabo!” Məlle: “Ha, abri?” Məlle: “Yabo, ayko yo aḥuni?” Məlle: “Abri, aḥunux azze.” — “Ayko azze?” — “Lawo”, — omər, — “aḥunux azze bu darbo, maḥwele poṯe li qublo.”
070. Bu fəkər d Usuf Paša ani Kalaš ʕAli azzele, Mḥammad ḥatta haw komoṭele.
071. Komər mḥalaqle l Mḥammad bəṯre, hano ste, Kalaš ʕAli, azze qunaġ d fəlga d saʕaye raḥuqo mi walaye, kali tamo. Komər koḥoyər Kalaš ʕAli: kaṯi u aḥuno, kaṯi bəṯre bu darbo.
072. Məlle: “Ahla w ġalabe b xer, ya aḥuno, aṯat ʕal ʕayni, me tamo w hul larke!”
073. Komər məlle: “Kakko!” Hano, l Kalaš ʕAli, məlle l Mḥammad, məlle: “Ya kakko, ono, ono lanno aḥunux, ono lanno aḥunux, faqat dʕar laf babux! Babux masule w babux azze ʕumre b əšne w ʕayne ʕal aloho w aʕlux yo. Dʕar laf babux, ono gəzzino bu oġur diḏi.”
074. L Mḥammad məllele l ʕAli Kalaš: “Ya aḥuno, ono soz huli ʕam aloho w aʕmux, lo kowe, d doʕanno laf babi. Haka d dəʕrat aʕmi, gdoʕanno, w d lo dəʕrat aʕmi, lo kowe, d doʕanno.”
075. L Kalaš ʕAli məllele l Mḥammad: “Ya aḥuno, dʕar laf babux! Ono bu ḥayatayḏi haw kowe, d doʕanno laf babux.” — “Qayyo?” — “Latyo babi w naʕime, d lowe u zlamawo u babo, aydarbo gkole gabe?
076. Faqat m uʕdo gdomannolux w gmaḥənno sozat qumux, d u mamrayḏi d mhadatle.” — Məlle: “Soz ʕam aloho w aʕmux”, — l Mḥammad məlle l Kalaš ʕAli, — “u mede, d əmmat, lo kowe, d nofaqno mu xabrayḏux.”
077. Məlle l Kalaš ʕAli l Mḥammad: “D omanno: u ʕafro admo yo, l əmmat, ʕafro yo!” Məlle: “Soz, bu soz kamilo aʕmux, u mede, d əmmat, kamilo yo.”
078. Komər malaxxe l Mḥammad w l Kalaš ʕAli, lu aḥuno, tavda w azzehən. Malaxxe qunaġ d tart, tləṯ saʕayat, ṭawəʕ u yawmo aʕlayye, maṭən li škaftat.
079. L Kalaš ʕAli məllele l Mḥammad: “Ya aḥuno, adlalyo gfayšina harke ba škaftani!” Komər ʕabiri li škafte, koḥayri, kala i škaftaṯe mliṯo sarwo w ʕafro.
080. Annaqqa Mḥammad lə kmaǧre d omalle l Kalaš ʕAli: “Ya aḥuno, aydarbo gtowina harke?”
081. Mḥammad məllele l Kalaš ʕAli: “Ya aḥuno, ṣahyo no.” Məlle: “Aḥuno, zux, bram bəṯra di šenayho, kito bərke d maye tamo. Štay w halux!”
082. Komər azzele Mḥammad li bərke, štele maye w aṯi li škafte.
083. Koḥoyər, kala i škaftayo škafte mbayaḏ̣to w kito lampa qayəṯto eba w kanne tarte nvinat frise.
084. Yatu aḥuno, Mḥammad yatu gab u aḥuno Kalaš ʕAli w lo məllele: “I naqlayo kula sarwo wa, uʕdo aydarbo i škaftaṯe bahiro hawxa, hawyo b kolašto ṣpahi?”
085. Omər mamṭalle i ḥšəmtaṯṯe, u mede, d aloho səmle naṣib, maḥšamme w damixi.
086. Ṣafrayto qayimi, ʕaynan disa kala i škaftayo, disa hawxa ʕǧəqto sarwo w ʕafro.
087. Qayimi, malaxxe bu darbo w maḥwalle poṯayye li qublo, azzən qunaġ d saʕa ma škaftat w laltaḥ.
088. Koḥayri: kala kito škafte bu nav čol. I škaftaṯe hawxa, xd u gubo ʕaməqto, kətla arbʕi darġe.
089. Hano, Kalaš ʕAli, mədle lu sayfo, mʕalaqle b qḏole w naḥət l gawa di zarzaminayo. Ḥəlle: kito təšʕo w tleṯi ʕavdin b gawa di zarzaminayo, damixe.
090. Hano, Kalaš ʕAli, məlle: “Malava d madno lu sayfo, folatno baʕ ʕavdinani, qoṭannənne, benamusiye yo. Haymən gdobenənne xabro, ṭro maḥisi w henu gəmǧarabnənne.”
091. Komər l Kalaš ʕAli maḥəsle at təšʕo w tleṯi ʕabdinanək, qayimi w mədle lu sayfayḏe, falət baynaṯṯe. Qṭəʕle qarʕe dat təšʕi w tleṯi ʕavdinanək b gawa di zarzaminayo.
092. Karəx b gawa di zarzamine Kalaš ʕAli, ḥzele barṯo, ṣpahiye ġalabe, layəq wa, masəlqole, mtaslmole lu aḥuno Mḥammad. Disa daʕər l gawa di zarzamine.
093. Karəx, ḥzele, ǧwaniye bay w baḥri b gawa di zarzaminayo. Mawsaqle i ǧwaniye, mtaslmole lu aḥuno Mḥammad.
094. I naqla da tloṯ naḥət l gawa di zarzamine, ḥəlle, b gawa di zarzamine: kito i emo daʕ ʕavdin, pire, sawka komoṭe li arʕo w ṣadrona kəmḥalqəlle bəṯra, ʕaršona at taḥtoye koyəsqi l nḥira w aʕ ʕeloye konəḥti l glazluza.
095. Komər mlaʕela ebe ġalabe li emo daʕ ʕavdin, məlla: “Bi heviye ksaymono, m aloho w bəṯr menux, ya ənsan d aloho, qṭilux təšʕo w tleṯi abne m diḏi. B heviye w b riǧa gəmraǧyono menux, kəbʕono, d lo qəṭlatli, məblatli aʕmux!”
096. Komər hano ste, Kalaš ʕAli, mədle li emo daʕ ʕavdin w masəlqola l pema di zarzamine.
097. Mḥammad rawəx w Kalaš ʕAli rawəx ʕal i ǧwaniye bay w baḥri w i emo daʕ ʕavdin ste bəṯre w bəṯre. W mawballe i kačkayo ste aʕmayye w maḥwalle poṯayye bi barriye laf i qublo.
098. Maṭən l hdam di qriṯo du babo di kačke, hayo, d kətyo gab aʕ ʕavdin. I kačke azzala, mšayʕəlle lab be babo, məlla: “Ono maxlaṣluxli m iḏe daʕ ʕavdin, dəṯxu no.” L Kalaš ʕAli madʕalle aʕla: “Ya barṯo naḏ̣əfto, elan mawfaqqallax m iḏe daʕ ʕavdin. Faqat ṭowuṯo səmlan. Izax, mṭayle l babax. Bu soz kamilo: d dəʕrina harke, gməblinalax ʕam ruḥayna.
099. Komər i kačke azza gab u babo w hənnək malaxxe ʕal u darbo.
100. Məqdar saʕa w fəlge tarte saʕat raḥiqi mi qriṯo w lugab, ḥəlle: “Lə gmoṭe lu aḥuno. Me mən? I ǧwaniye bay w baḥri wa, li emo daʕ ʕavdin axila bi taliye di ǧwaniye w Mḥammad mawzadla ʕal i ǧwaniye bay baḥri.
101. Hano, Kalaš ʕAli, məlle: “Mirate! Hano mən hawi aʕlax?” Mḥalaqle iḏe laxalf di ǧwaniye, qayiṯo bu admo.
102. Kalaš ʕAli hawi kefo kumto. Mḥammad madʕalle qarʕe, ḥəlle: u aḥuno hawi kefo kumto. Daʕər, mədle lu sayfo w azzela li emo daʕ ʕavdin, məlle: “Baḥ ḥaye d aloho gyomeno: aḥuni komadəʕratle, xəd meqəm, madʕere. Lə gmadəʕratle, gsamno i čike rabṯo, xəd aḏnax!”
103. Komər i emo daʕ ʕavdin məllale l Mḥammad: “Ya u abrayḏi, haw kibi madəʕrono aḥunux, xəd meqəm, ono, mə qabaḥa kətli? Aḥunux bala me gab aloho qayəṯle w hawi kefo kumto.” L Mḥammad məllela li pire, i emo daʕ ʕavdin, məlle: “U bala d aḥuni kule m iḏax hawi.”
104. Məlla: “Bavo gdəmmallux. U maqṣad d əmmallux, d saymatle, kit aḥunux doʕər. W d lo saymatle, b zaḥme yo, d naqqa ḥreto d ḥozat aḥunux bi arʕaṯe.
105. Məlla: “Kito ḥurma, kala qm i walade, b flan dukṯo w dukṯo ʕeloyo yo. Gəzzolux, meqəm d mwaldo i ḥurmayo, d moṭat l tamo, i naqqa d noḥət u naʕimayḏa l poṯa, d maydat lu zʕurawo w moṭatle.
106. Ḥur! Məqqa d əmmo: “Klay, ḥayrono, barṯo aw abro yo?” — lo kolat ha! D kolat, gqəṭʕo qarʕux.
107. U šarṭawo: mə d mamṭelux i pečakayo w nḥirolux ʕal i kefaṯe. Me d qaləʕ u admo ʕal i kefaṯe, aḥunux gqoyəm, xəd meqəm.”
108. Komər ʕaynan Mḥammad bu mamro di emo daʕ ʕavdin mədle lu sayfayḏe w aṯi li dukṯo, d madilale w d məllale di walada di ḥurma. Bu šarṭawo awwəl d maṭi, mwaldo i ḥurmayo, mədle lu naʕimawo w mawbele. Nḥəlle u naʕimawo ʕal i kefo. U aḥuno qayəm, xəd meqəm.
109. Me d qayəm Kalaš ʕAli, səmle i čike rabṯo di emo daʕ ʕavdin, xəd aḏna.
110. Mḥammad rawixo w Kalaš ʕAli paya malaxxe. Malaxxe bi barriye, bay yarḥe w bann əšne.
111. Ḥərre: kito šaqəṣ bi barriye, kətle tarte kefe w komoḥe ak kefayḏe ʕal ḥḏoḏe. Maṭile Kalaš ʕAli, qamoyo we, drele šlomo aʕle, məlle: “Ha, aḥuno! U dard diḏux yaquro yo, d komoḥat ak kefani ʕal ḥḏoḏe, wayaxut mən masale kətlux?”
112. Məlle: “Ašər, aḥuno, tə dard latli, ono ste komoḥeno ak kefayḏi ʕal ḥḏoḏe, maǧġanno ruḥi.” Məlle: “Lo, aḥuno, maqṣad kətlux. U maqṣad diḏux amalliyo! U ʕaǧobo ste koḥozeno mak kefani diḏux, ya aḥuno, d gmoḥat ak kefani ʕal ḥḏoḏe.”
113. Məlle: “Lo, aḥuno, lo mətfakrat payo, diḏi latyo ʕaǧobo, faqat u ʕaǧobo, d Kalaš ʕAli d qṭile təšʕo w tleṯi ʕavdin w mawfaqle kačke w ǧwaniye bay w baḥri w i emo daʕ ʕavdin. Hayo ʕaǧobo yo. Diḏi, tarte kefe komoḥenənne ʕal ḥḏoḏe, mə ʕaǧobo kətla?
114. Ḥzewalle laʕ ʕaynani diḏi, aḥuno, ḥzewayli Kalaš ʕAli w d u ʕaǧobano səmle!”
115. Məlle: “Ya aḥuno, Kalaš ʕAli ono no.” Məlle: “Hattat?” Omər: “E.”
116. Qayəm u zlamawo l iḏe d Kalaš ʕAli, nšəqle diḏi. Məlle: “Aḥuno, lə gməblatli aʕmux?” Məlle: “Bele.”
117. Malaxxe məqdar d fəlga d saʕa. L Kalaš ʕAli məllele omər: “Aḥuno, əšmux b xer?” Omər: “Əšmi Ṭafšo.” Omər: “Nave ta bdine be!”
118. Komər malaxxe madde d saʕa w fəlge tarte saʕat. Ḥəlle: kito šaqəṣ bi barriye. Kito qurmo d tuṯo hawxa bi barriye. Me ḥaṣe, hul d moṭe l qḏole, ḥəṣle ruḥe ʕal i tuṯayo w komoḥe bi tuṯayo, d gorašle mi arʕo.
119. Komər Kalaš ʕAli maṭi li ḏ̣arbayḏe w ḥəlle hawxa, ebe mətfakalle. Knofəl təḥatəḥ aʕle, i daḥṯo kalyo bi arʕo.
120. Məlle: “Ha, aḥuno! Mə ḥṭiṯo kətlux, d maṣərrallux bi tuṯaṯe? Wayaxut ǧiza yaqurto kətlux?”
121. Məlle: “Lo, aḥuno, lo ǧiza kətli w lo nošo maṣəlleli. Haymən kobaʕno gorašno i tuṯaṯe maw wariḏe.”
122. Məlle: “Ḥaru b diyar diḏux, ʕaǧobo rabo kḥozeno menux, d kəmmat, gorašno i tuṯaṯe. Aw waridayḏa kanne bu baḥar.”
123. Məlle: “Lo, aḥuno, lo mətfakrat payo! Haṯe čike d tuṯo yo, bi gavayo gmoxeno aw waridayḏa me taḥt i arʕo.
124. Faqat u ʕaǧobo: Kalaš ʕAli səmle, d qṭile təšʕo w tleṯi ʕavdin b gawa di zarzamine w mofaqle kačke w ǧwaniye bay w baḥri, məfqile mi zarzamine. Hayo ʕaǧobo yo!
125. Ḥzewalle”, — omər, — “laʕ ʕaynani diḏi, ḥzewayli Kalaš ʕAli, be u šəklayḏe aydarbo yo. U maʕd diḏe hama ḥozewayno he, u šəklayḏe aydarbo yo!”
126. Məlle: “Ya aḥuno, hawxa l ḥzayto d Kalaš ʕAli maraqli hat?” Omər: “E.” — “Haymən”, — omər, — “ono no.”
127. I naqqa d məlle “ono no”, mədle lu šalfo w qṭəʕle u šalitawi kule w rahəṭ, azze, nšəqle iḏe. Məlle: “Ya aḥuno, lo gməblatli aʕmux?” Omər: “Bele, ʕal aʕ ʕayne, gmobannux.”
128. Komər malaxxe məqdar d saʕa, fəlge d saʕa, l Kalaš ʕAli məllele omər: “Aḥuno, əšmux mən yo?” Omər: “Əšmi?” Omər: “E.” Omər: “Əšmi Kandil yo.” Malaxxe.
129. Malaxxe haka yawmo, haka tre, haka tloṯo. Hawən arbʕo šaqṣat. Maṭən qəm walaye, kito čam d maye. Koḥoyər bu čamawo: kito zlam, mžədle ruḥe ʕal u čam, hawi pərr, lu ʕulmo d šopəʕ aʕle.
130. Komər maṭi Kalaš ʕAli bi qamayto, koḥoyər bu zlamano: hawi pərr.
131. Komər məlle: “Haymən lə ḥzeli ənsane, d šapiʕi ʕal ənsane! Lə kšopaʕno ʕal u zlamano.” Kali.
132. Məlle: “Ya, ənsan ḥaṭoyo! Aydarbo ksəmlux ruḥux pər, lu ʕulmo d šopəʕ aʕlux? Mə ʕaǧobo rabo səmlux, haṯe i ḥṭayḏux yaqurto yo w maqṣad diḏux mən yo?”
133. Omər: “Ya aḥuno, haymən ḥṭiṯo yaqurto latli, tə ḥṭiṯo, faqat kit naʕime, kəzzən w oṯən mi mḥallaṯe laṯe w ənsane sowe, gməḥnoqi bam maye, kšəpʕi ʕal ḥaṣi, d lo məḥnoqi, d nofeli xer eba. Diḏi latyo ʕaǧobo, ya ənsan, ono xerat kosamno.
134. Faqat u ʕaǧabo rabo: d Kalaš ʕAli yo, d bi zarzamine qṭile təšʕo w tleṯi ʕavdin w mofaqle kačke w ǧwaniye bay w baḥri. Hawo ʕaǧobo yo.”
135. Omər: “Ḥzewalle laʕ ʕaynani diḏi, ḥzewayli Kalaš ʕAli, be u šəkəl diḏe aydarbo yo, xd am malaxe yo, xd u ənsan yo, aydarbo yo, ḥozewayno u šəklayḏe!”
136. Məlle: “Ya aḥuno, Kalaš ʕAli ono no.”
137. Komər i naqqa d məlle Kalaš ʕAli “ono no”, qayəm, xd u spəndar, ʕar raġloṯe w azze l iḏe, nšəqle iḏe. Məlle: “Ya aḥuno, lə gməblatli aʕmux?” Məlle: “Ahlan wa sahlan, qay lo gmobannux, ya aḥuno?”
138. Komər malaxxe əšmo ġalabe, məlle: “Əšmux b xer əšmux mən yo?” Məlle: “Əšmi Bašto yo.” Malaxxe.
139. Komər azzən, naḥiti mu ṭuro d Šigur w laltaḥ bi barriye.
140. Koḥoyər: kale kito ṭarš dlo more bi barriyayo. Layt ḥəzbe ʕal u ṭaršano, maʕ ʕeze w hul d moṭe lag gamle w lag gomuše.
141. Hawi waxt d ʕaṣriye, u sawalawo hawi raṣṭ w maḥwele poṯe li walaye. W malaxxe ʕam u sawalawo, azzən li walaye. Kalaš ʕAli hay qamoyo yo, u aḥuno bəṯre, kanne a ḥrene bəṯre w bəṯre.
142. Azzehən lu bayto du šulṭono di walaye w tə noše layt bi walayayo. I walaye kula kefe kome w bexwadi yo.
143. Azzən, yatiwi bab bote du šulṭono w mamṭannanne muklo mi walaye, axəlle w mdayšanne ʕal i štaġaliye, ǧġilənne.
144. Komər bu lalyawo l Kalaš ʕAli məlle: “Ya ann aḥunonayḏi! Ayna manxu ṣafro gfoyəš bu bayto, samlan muklo? W a ḥrene, zano lu ṣaydo.” Komər l Ṭafšo məlle: “Ono.”
145. Komər ṣafrayto, Kalaš ʕAli w Mḥammad w Kandilo w Bašto rawixi, azzən lu ṣaydo. W Ṭafšo fayəš soyəm u muklaṯṯe.
146. Komər Ṭafšo ste i naqqa du swala meqəm ruḥe hawi kar, d əzzele li marʕa, nafəq bayn du ṭarš, mnaqelele baran, man d əmmatte: “Alo taqino!” W mamṭele w nḥəlle w mqaṣqaṣle w mʕadele.
147. W falət bayn di walaye, məqqa d kito ṭaʕmone basime, mamṭele w səmle muklo, d ban našxanat w dap pašawat u muklawo d lo qoyəṯ.
148. I naqqa d mḥaḏ̣alle u muklo w komoyəd lač čəkənyoṯe du muklo, du baṣrawo, koxele, kḏoyaqqe, məqqa koṯele kef w ʕašq!
149. Komər: “D oṯe aḥuni Kalaš ʕAli, d oxəl mu muklano, ġalabe groḥamli.”
150. Komər azze madda bi ḥalo, koḥoyər: kaṯi ḥa lu tarʕo, kətle daqno, kibe tre siṭe w gnəṣle ʕaršone aʕle w qaləb maʕd diḏe w ḥəlle b Ṭafšo.
151. Ruḥo ʕal Ṭafšo lo fayəš hayo fayiši ʕayne ptiḥe.
152. Komər məlle: “Ya ənsan, ma i walayaṯe bexwadi yo, d aṯat, d čikat bi walayaṯe?” Heš aṯi mu šuro, me Ṭafšo l aṯi.
153. Məlle: “Kətlux rabo? D oṯe ʕaṣriye u rabayḏux, amalle, mar: “U moro di walayaṯe məlle: “D fayšat bi walayaṯe, gədmoqaḏno i emo w babayḏux.”””
154. W aṯi l reše du muklawo, d əmmat, tmone w tmoni əšne muklo lo sim bas sefoqanək w nafəq bu tarʕo.
155. Komər hano ste, Ṭafšo, azze madde kibe saʕa w fəlge tarte bi ḥalo, henu aṯi həš diḏe li dukṯo, koḥoyər: kanne as sefoqayḏe ste mašiġe.
156. Məlle: “Way aʕli! Gdoṯe aḥuni w aḥunoni mu ṣaydo, gdəmmi: “Malava muklo lo səmlelan. Haṯe aydarbo yo, i masalaṯe?”
157. Nafəq lann adroṯe, ḥzelele gasko garwono. Mṭele, nḥəlle w b lazziye səmle.
158. Səmle ḥəzər, d oṯən ann aḥunone mu ṣaydo, komər makule b ruḥe, d əmmat, kani kayiwo d tmone w tmoni əšne yo. Qolo bi arʕo w ḥa bi šmayo.
159. Hano ste, Kalaš ʕAli, kale qamoyo aṯi, kale barbar du aḥuno, Ṭafšo.
160. Məlle: “Ya ann aḥunonayḏi, gfoʕeno daʕe, maru ammin!” Əmmi: “Ammin!” Omər: “M aloho gmarǧeno, d mede lo ǧore b aḥunayxu, ġalabe koṯe ḥəs diḏe.”
161. Komər azzehən, kale gmargəʕ bi oda, mi xaṣrayo gəzze layo.”
162. Məlle: “Ha, aḥuno, ḥḏo d xer? Qay hawxa?”
163. Məlle: “Ya aḥuno, mi naqqa d azzoxu w hul l uʕdo, ḥakəm qolənǧ tatari ba hnavayḏi w hama komarwayno: “Mor d ḥozenoxxu w d henu aloho oṯe, mobəl i amanayḏe!”
164. Məlle: “Ya aḥuno, hič maraq lo saymat, bu ḥaylo d aloho gnoyaḥlux.”
165. Mšayaʕle Mḥammad, mamṭelele ḥabbat du qolənǧ mi walaye.
166. W axile w omər: “Dmax, d šoḥallux, d dəʕṯat, d marfelux u qolənǧ!”
167. Komər məlle: “Ya ann aḥunonayḏi, haymən mu qolənǧ lo qadənno səmli əšmo d muklo, faqat haymən lə gmətxəl.”
168. Məlle: “Ya aḥuno, aloho soyəm, noyaḥlux, u muklo, qima latle. Ṭr əzzən li walaye, moṭanne muklo w əxli.”
169. Komər ǧġilənne. Kalaš ʕAli ǧġil lann aḥunone, məlle: “Ya ann aḥunonayḏi, ṣafro aynd manxu gfoyəš soyəm u muklayḏan?” Komər l Kandilo məlle: “Ono, ya aḥuno.”
170. Hama l Ṭafšo lo məlle, i masale hawxa yo ha!
171. Komər ṣafrayto Ṭafšo w Kalaš ʕAli w ann aḥunone rawixi, azzən lu ṣaydo w Kandilo fayəš soyəm u muklo.
172. Komər nafəq, i naqqa d əzze u ṭarš, nafəq, azze bayn du ṭarš, mṭele kavir w bələndire.
173. Məlle: “Way aʕli, aydarbo u ṭaršano, w aṯməl l Ṭafšo maməṯle b ruḥe w ṭrelelelan dlo ḥšəmto! Adlalyo gsoyamno ḥšəmto basəmto, d əxli ann aḥunonayḏi.”
174. Mṭele i bələndire w u kavirawo nḥirile w səmle muklo ʕazim basimo.
175. Bu waxtawo, d aṯi u sofiyawo, disa bu waxtawo aṯi l feme du tarʕo, mhawalle b ḥəs ʕeloyo ʕal Kandilo.
176. I naqqa d mhawalle ʕal Kandilo, nafəl šaqašaq ʕal ʕaršone d Kandilo, howewayle čəlləke d ḥəmṣe ḥewore, gqoraṭwayla bi daqiqayo.
177. W məlle: “Lo məlli aṯməl, məllilux omanno: mi walayaṯe qumu! D uʕdo d oṯeno, šoqanno i ruḥayḏux.
178. Faqat ḥaq m aloho latli aʕlux, kətlux ḥa rabo, laybux, d əmmat “gqoyamno, dlo u rabayḏux qoyəm.”
179. Amalle, mar: “Koqaymat, qum. Lə gqaymat, gmofaqno i ruḥayḏux baf foqe du nḥirux.””
180. W aṯi reše du muklawo, axile kule, tə mede lə ṭrele mene.
181. W Kandilo, ruḥo lo fayəš aʕle. Xəd qayso našifo mḥaləq tamo, w nafəq u ʕavdawo.
182. I naqqa d nafəq, bəṯr mi nfaqtayḏe b arbaʕ saʕayat, hul d daʕər ruḥo b Kandilo.
183. Maḥəsle henu ʕal ag garme di lašayḏe w madəqle bu tarʕo, lə ḥzele.
184. Məlle: “Way, lə gmaǧreno nofaqno, balki uʕdo bi dərto yo, gqoṭeli.”
185. Fayəš, ḥəlle bi saʕa, bu waxt, d oṯən ann aḥunone. ʕAyna d kətyo Ṭafšo komər, alo, madlaqli w babo nha qṭile!
186. W Kandilo kale bi məṭala komər: “I naqqa d oṯən aḥunoni, mə gdomanno?”
187. Komər səmle ḥəzbe, d oṯən ann aḥunone, maṣəlle arbaʕ, ḥamməš dəsmalat ʕal qarʕe w ʕal feme w bat tarte iḏoṯe kozobəṭ feme w gnofəl hawar, hawar aʕle.
188. Ayna d kətyo Ṭafšo, komər: “ʕAl baxti nha qṭəlle, nha layt ruḥo ebe. Aṯən hawar, hawar diḏe.
189. Hawən paya w mballe as səsyaṯṯe laṭ ṭawlat w aṯən, ʕabiri.
190. Kalaš ʕAli qamoyo məlle: “Ya aḥuno, aloho samla ḥḏo d xer!”
191. Hama, eh, karəx lišone d Kandilo, məlle: “Ya aḥuno, mi kelike, d azzoxu w hul l uʕdo ḥakəm eš pis b ʕaršoni w hul d moṭe l qarʕi, ha waxta towe falqe, lo koḏaʕno, ʕaql lə gmifayəd bu meḥayḏi, mdaywalli, kali miṯo.”
192. Məlle: “Ya aḥuno, lo mətfakrat, gnoyaḥlux!” Mṭalle ḥabbat, mšayaʕle, mṭallalle ḥabbat du ʕaršo w du qarʕo.”
193. Məlle: “Štayən w dmax, gmarfelux u balano!”
194. U aḥunaṯṯe Kandilo daməx.
195. L Kalaš ʕAli məlle: “Ya ann aḥunonayḏi, ṣafro ma gsoyəm u muklayḏan?”
196. L Bašto omər: “Ono.” Komər nahər, l Kandilo lo məllele l Bašto: “Ḥal w i masale w i qaḏ̣iye hawxa yo.”
197. Bašto ste fayəš bu bayto w a ḥrene azzən lu ṣaydo.
198. I naqqa d azzən lu ṣaydo, hiye nafəq bayn du ṭaršawo, mḥayṣelele baran ḥawri w mamṭele, nḥəlle.
199. W falət bayn di walaye, mu baqdunəs w hul d moṭe lu bibar. Mamṭele muklone basime w səmle lann aḥunonayḏe, me ḥamšo, əšto šəklat.
200. Komər bu waxt, d kaməl u muklano, du waxt, d koṯe u sofiyawo, disa ʕayn bi qaḏ̣iyayo komər aṯi lu tarʕo w mhawalle aʕle.
201. Məlle: “Aṯməl hani tre yawme komannoxxu: ha u ha ǧorelux! Demak ḥəzbe lə ksaymat w gawre lə kḥəšwitu.
202. Kibi uʕdo qoṭannolux, faqat i qabaḥa du rabayḏux yo, d oṯe u rabayḏux, d əmmatle: d ṣafro d lo fayšitu harke!”
203. Komər azze r reše du muklawo, axile u muklawo kule, d əmmat, mede bas sefoqanək lo sim w qayəm, azzele.
204. Komər aṯi, aṯi u waxt, d oṯən ann aḥunone: qolo bi arʕo, ḥa bi šmayo, maməṯle b ruḥe.
205. Məlle: “Ha, aḥuno, ḥḏo xer! I masalayḏux mən yo?”
206. Məlle: “Ya aḥuno, mi naqla d azzoxu w hul l uʕdo, ḥayimo ḥəmto, b qarʕe d ənsane l əṯyo! Ḥəmto ġalabe ṣaʕbo yo w maṭino l mawto.
207. Mar raḥmat d alo čike uʕdo marfelali, faqat xd u gayižo no. Kit d əmmat, ʕəlbe d zaḥfaran ʕal lebi.”
208. Məlle: “Išallah, aḥuno, uʕdo gnoyaḥlux, lo mətfakrat, ġamo layto!”
209. Kalən yatiwi, ǧġili l ḥḏoḏe, məlle l Kalaš ʕAli: “Aḥunone, man ṣafro gsoyəm u muklayḏan?” Komər l Mḥammad məlle: “i...” — Məlle: “Hiš! Ma lo məllilux, omanno u mede, d omanno, lo kowe, d əmmat “lo”?
210. Ṣafro, aḥunone, zoxu lu ṣaydaṯxu! Ono gfoyašno, samno u muklo. Faqat ḥuru, gtowe Mḥammad u rabaṯxu, aḥunayxu u rabo, w a tloṯayxu an naʕime. Mu xabrayḏe lo nəfqitu w izoxu!”
211. Komər ṣafrayto ann arbʕo azzən lu ṣaydaṯṯe, li barriye, fayəš Kalaš ʕAli bu bayto.
212. Daməx hul qroṭən d fuʕle ṭowo, maḥəsle, azze, mṭelele rešo tre d sawal, nḥəlle w səmle muklo basimo.
213. Hawi u waxt, d oṯe u ʕavd, aṯi lu tarʕo, məlle: “Demak ḥəzbe lə ksaymitu, kəmmitu, i walayaṯe dlo more yo. Adyawma tloṯo yawme komannuxxu: qay lə kqaymitu mi walayaṯe? Demak lo kəḏʕitu, d kətla li walayaṯe more, ḥəzbe lə ksaymitu.”
214. Məlle: “Ḥəzbe lə ksamnolux”, — l Kalaš ʕAli məllele lu ʕavd, — “ḥəzbe lə ksamnux, kan samwaynux ḥəzbe, l oṯewayno li walayaṯe.”
215. Mədle l Kalaš ʕAli lu sayfo w yarəxle lu ʕavd.
216. Komər lu ʕavd mahzamle meqəm Kalaš ʕAli w falət bəṯre.
217. Falət bəṯre, lo maṭile. Maṭi l fema di zarzamine, maṭile, mḥelele u sayfo, qṭəʕle droʕe, u ʕavd naḥət li zarzamine.
218. Məlle: “D annaqqa fəš harke!” W daʕər lu bayto.
219. Daʕər lu bayto, aṯən ʕaṣriye ann aḥunone, mṭele u muklaṯṯe qumayye, axəlle, maḥšamme w nahər.
220. Məlle: “Ya ann aḥunonayḏi, adyawma lo kəzzano lu ṣaydo. Kfayšina adyawma bi walaye, howina msayyər, kərxina bi walayaṯe.”
221. Komər ṣafrayto damixi hul u waxt, d qayimi. Kalaš ʕAli mḥele bi qamuṯaṯṯe w karixi bi walaye, hul maṭən l fema di zarzamine, d čik u ʕavd eba.
222. Məlle: “Ya ann aḥunonayḏi, izoxu, ḥa manxu, aynd manxu gəzze, gmoṭelan arbʕi mətrowat d šalit?”
223. Komər l Kandilo məlle: “Ono!” Komər azzən, mamṭalle u šalit, arbʕi mətrowat.”
224. Məlle: “Ann aḥunonayḏi, nḥatu l gawa di zarzaminaṯe, ono komanno, kit mede eba. Ḥzayu, be mə kit eba! Ma gədnoḥət?”
225. Komər l Ṭafšo məlle: “Aḥuno, ono gnoḥanno.”
226. Komər naḥət Ṭafšo l gawa di zarzamine. I naqqa d ḥzele lu ʕavd, ruḥo lo fayəš ʕal Ṭafšo, i ruḥayḏe falito. U mafar, d hawile — omər: “Gidid grašuli, bʕəǧno mu ḥemo.”
227. Grəšše lu aḥunaṯṯe Ṭafšo, maslaqqe, lo məlle: “Aḥunone, i masalaṯe hawxa yo.”
228. L Kalaš ʕAli məlle: “Ma gədnoḥət l gawa di zarzaminaṯe?”
229. L Kandilo məlle: “Ono!” Mḥalaqqe u šalito l taḥt təšʕe d Kandilo w manḥatte l gawa di zarzamine.
230. I naqqa d naḥət l gawa di zarzamine, makraxle ʕayne, ḥzele lu ʕavd. I naqqa d ḥzele u ʕavd, i ruhayḏe fayiro w zayəʕ ġalabe, maṭile sahwe. Məlle: “Ya ann aḥunonayḏi, grašuli, mu ḥemo bʕəǧno, həngi ʕamuqto yo.” Grəšše lu aḥunaṯṯe, Kandilo.
231. I naqqa d yasəq, mərre: “Mə ḥzelux?” Məlle: “Ya ann aḥunonayḏi, mu ḥemo w mu ahe, d kit b gawa di zarzaminaṯe, lo mdabanno.
232. L Kalaš ʕAli məlle: “Ma gnoḥət annaqqa l gawa?” Bašto omər: “Ono gnoḥanno.”
233. Komər manḥatte lu aḥunayḏe Bašto ste l gawa di zarzaminayo, i naqla d ḥzele u ʕavd, ġalabe zayəʕ mene, ḥatta grəšše lu aḥunaṯṯe Bašto ste.
234. Yasiqi a tloṯo, l ḥa lo məlle lu ḥreno: “I masale hawxa yo, i qaḏ̣iye haṯe yo.”
235. Məlle: “Man gnoḥət l gawa di zarzamine?” Lu aḥuno Mḥammad omər: “Ono!” Omər: “Hiš!” Məlle: “Mḥalequ aš šalite l ḥaṣi, ono gnoḥanno l gawa di zarzamine.”
236. L Kalaš ʕAli mədle lu sayfo, mʕalaqle b qḏole w naḥət bi zarzamine.
237. Ḥzele lu ʕavd: kaṯi Kalaš ʕAli, marʕele mi zuḥṯo w zayəʕ ġalabe, maṭile sahwe.”
238. Məlle: “Kəmmatli i masale di walayaṯe, aydarbo simolux kefe kome, amalli. Lo kəmmatli, gqoṭannux b razala pise, faqat d əmmatli, lə gqoṭannux.”
239. Komər məlle lu ʕavd: “Ya Kalaš ʕAli, gdomannux, u ahl di walayaṯe, b mə gqoyəm.
240. U droʕawo diḏi, d aṯməl d qṭəʕlux… w kito b flan mḥalle, b flan numara d flan anəške kit dukano.
241. Arbʕo rezat d šušayat kit eba. U rez ʕeloyo šušayat, kit ebe darmono yaroqo w šaʕuṯo.
242. Ṭro moṭən u darmono yaroqo w šaʕuṯawo daš šušayat b gawe du gurnano, d kətyo b gawe di zarzamine. U droʕawo diḏi w u darmonawo w maye xlaṭən b ḥḏoḏe w duqe! Kito doquqo d pulaḏ b gawa di zarzamine.
243. Me d xliṭ u admo w u darmono w am maye b ḥḏoḏe, saymi ṣlibo ʕal ak kefe komanək, u ahl di walaye kule gqoyəm.”
244. Omər i naqqa d lu ʕabd məllele l Kalaš ʕAli u xabrano, u mamrano, l Kalaš ʕAli məlle lann aḥunone: “Izoxu l flan mḥalle, l flan dukano, anəške, i namrayḏe haqqaṣ! Kit arbʕo rezat d šušayat eba: u ṭaboqo ʕeloyo daš šušayat, kit darmono yaroqo w šaʕuṯo. Mṭayule w halexu!”
245. Komər mṭallalle u darmonawo l Kalaš ʕAli w mdawdaḥalleyo l gawe di zarzamine.
246. Mədle lu sayfayḏe, məlle: “Ma qay gḥozeno zaḥme w doyaqno u druʕawo w maṯno bu dyoqayḏe? Ašər gnoḥannole, u admayḏe w u hnano gxolaṭne b ḥḏoḏe u darmonano.”
247. Xləṭle u darmono w u admo du ʕavd b ḥḏoḏe w maḥtile baš šušayat w masəlqile i šušaye bi šušaye w məlle lann aḥunonayḏe: “U darmonano d moḥitu, d saymitu ṣlibe ʕal ak kefe, gqaymi am more di walayaṯe.”
248. Komər karəx b gawa di zarzamine, ḥzele kačikeke naḏ̣əfto, ġalabe layəq. Mḥalaqle u šalit l ḥaṣa w masəlqile w manḥattalle u šalit. Disa ḥzele l barṯo ḥreto b gawa di zarzamine. Maslaqqe hayo ste. Me d manḥattalle w šalit i naqqa da tləṯ, ḥzele disa l kačəkke, ġalabe ṣpahi w layəq, heš d aṣpah mat tarte qamoye. Mḥalaqle u šalit l ḥaṣa, d gəršila.
249. Əmmo: “Ya flan kas, klay, d əmmallux tre xabre!” Kali. Əmmo: “D saymat b diḏi, d šəmʕat meni, slaq hat bi qamayto w bəṯr ono.”
250. Ġalabe karyoleyo l Kalaš ʕAli, d məlla u xabrawo, ġalabe aṯi aʕle zaḥme.
251. Məlle: “Du ʕulmo d lo saymiwayliyo kemayiye, gəmḥalaqno u sayfo l qarʕax, gqoṭaʕwayno qarʕax b gawa di zarzaminaṯe. Aydarbo ono, Kalaš ʕAli, howeno, əmmatli u xabrano?”
252. Li kačke madʕalla aʕle, məlla: “Ašər, ʕaql du zlam našifo yo, xabro b qarʕe lo kəzzele, faqat ṭrowe hawxa!
253. Madam lə gyəsqat, d əmmallux disa tre xabre.” Məlle: “Mar!” Məlla: “Kale u mansafano harke. W mudlux i ʕisaqṯaṯi diḏi! Kəḏʕono, gṭorəllux b gawa di zarzamine.
254. Faqa haka fayişat b gawa di zarzamine, mabrəm u mansafano! I naqqa d borəm, mḥay i ʕisaqṯo ebe! Gdoṯe tre barane, ḥa komo, xd u qiro, w ḥa ḥeworo, xd u talgo. Mnayšən u komo, iḏa, ayna yo!
255. A tre barananək gəmqatli, u komo gtowe ḥeworo, xd u talgo, w u ḥeworo gtowe komo, xd u šiḥoro, mi qale, d mqatli, həngi gduḥṯi w mu tuz.
256. D əḏʕat, i naqqa d aṯən, u komo ayna yo, d rawxat aʕle, gmaslaqlux. W d əzzux l ḥaṣe du ḥeworo, gmanḥatlux šwaʕ ṭaboqe taḥte di arʕo.” W məlla: “Annaqqa kef diḏux yo.”
257. Komər mḥalaqle u šalit taḥt təšʕa di kačke w grəšše i kačkayo w mdawdaḥḥe u šalit l Kalaš ʕAli. Maṣəlle u šalit ʕal ḥaṣe w yasəq, maṭi l fema di zarzamine, ḥəlle, kalən kmoḥən u šalfo ʕal u šalit w mdawdaḥḥe l gawa di zarzamine.
258. Kalaš ʕAli ṭro foyəš b gawe di zarzamine, gdəʕrina laf ann aḥunone!
259. Mədde lu aḥunayḏe, l Mḥammad, kətwa čike d gubo hədam di zarzamine, mdawdaḥḥe l gawe du gubo w faliti bayn du ahl di walaye, maqəmme u ahl di walaye, kule maqəmme.
260. Bašto hawi šulṭono w Kandilo hawi waziro w Ṭafšo hawi baqoro.
261. Ḥḏo mak kačkanək mhiroli l Ṭafšo, hala, l Kandilo w ḥḏo mhirole l Bašto.
262. W i ḥarayto, u mahr diḏa lo kobole, kəmmo: “Ono i nxirayto d Kalaš ʕAli no.”
263. Bašto šulṭono yo, kobela ġalabe razala li nxirayto d Kalaš ʕAli. Kul d maqəṯ u qallən diḏe, mole u qallənayḏe, gməṭyo gmərto bayn ṣawʕoṯa w gmaḥto ʕal u qallənayḏe. Kobela razala, d obo u mahr diḏa.
264. Hanək ṭro fayši bu kef dəṯṯe, gdəʕrina laf Kalaš ʕAli.
265. Kalaš ʕAli b gawa di zarzamine, mədle lu mansaf diḏe w mabramle w mḥele i ʕisaqṯo ʕal u mansafawo, ḥəlle, kaṯi tre barane, ḥa komo, xd u šihoro, w ḥa ḥeworo, xd u talgo.
266. La tre ḥayewənanək mqatalle, u komo hawi ḥeworo w u ḥeworo hawi komo.
267. Bu fəkər diḏe mḥaləq l ḥaṣe du komo, aṯi l ḥaṣe du ḥeworo.
268. Manḥatle šwaʕ ṭaboqe taḥte di arʕo (akliya samno ǧġara!). Manḥatle šwaʕ ṭaboqe taḥta di arʕo.
269. Azze lu aṯrawo u ṭaḥtoyo, ḥəlle, balad bašqa yo. W kali, mətfakalle, barriye xliṯo yo.
270. Mabəhle bi barriyayo, ḥzele: gmibayən lilono.
271. Azzele l qume du lilonawo, lu ṭelolo du lilono, yatu bu ṭelolo.
272. Basəmle u ṭelolo du lilonawo, mḥalaqle li šanṯo ʕal ʕayne, daməx.
273. Bu dmoxo d daməx, əšmo ġalabe, maḥəsle, ḥəlle, kito qeno ʕal qarʕe du lilonawo.
274. I naqqa d maḥəsle, ḥəlle, kale wičwič daf farxanək. Tloṯo farxe bu qenawo, kale wičwič dəṯṯe. 
275. Maʕlele u naḏ̣ar d ʕayne, ḥəlle: kazze yasəq ḥut, yasəq hut laf farxanək.
276. Məlle: “Šubho l aloho, mu aṯrawo aṯino lu aṯrawo, əllah gḥokəm qarʕi bag gežiyat!”
277. Mədle lu sayfayḏe w yasəqle lu dahbawo, qṭile u dahbawo, səmle ḥamməš qattat. Kul ḥa maf farxe hulele qatte. W ṭrele qatte li emaṯṯe w ḥḏo lu babaṯṯe.
278. W naḥət l taḥte di dawmo w lu ṭelolo di dawmo w basəmle disa, mḥalaqla li šanṯo ʕal ʕayne w daməx.
279. Aṯi i emo daf farxe mi šmayo, u ṭayro, ḥəlle, komibayən mede taḥte du qenayḏe, bu ṭelolo di dawmo.
280. Məlla: “Hani šwaʕ əšne ono kəmfarxono farxe ʕal l qarʕa di dawmaṯe w u dahbano koxəl af farxayḏi!” B ġaḏ̣ab w b qaḥər w b məṭalat marfele u ġar, d qoṭele.
281. Komər hano ste laf farxe, bi šmayo, ḥərre, naḥito i emaṯṯe, səmme wičwič w ǧġili.
282. Šamiʕo i emaṯṯe bu wičwič dəṯṯe, bi štaġaliye w bu lišonaṯṯe, d ǧġili aʕma.
283. Hama i naqqa d aṯyo, huwwalla u falqo du dahbawo, sahma, axila.
284. Məlla: “I masalaṯe mən yo, u ənsanano mən ənsan yo taḥte di dawmaṯe?”
285. Mərre: “Ya yade, yasəqlan u dahbano, d oxelan. U zlamano qṭile u dahbano, səmle ḥamšo falqe. Kul ḥa menan hulelal ḥa w u falqano laǧanax w ḥa l babayna.”
285. Omər li emo daf farxanək ḥəlla, lu yawmo mḥele bu zlamawo. Səmla i čangayḏa šammiye laǧane, d i šamsiye d lo məḥyo ebe.
286. Hano, qaləb u yawmo laf ʕaṣriye, ḥzele u babo daf farxanək, u ṭayro, bap parrat di šmayo ḥəlle: gmibayən zlam taḥte di dawmo. Ftəḥle feme w ak kəllabe d raġloṯe ftiḥile w u ʕaql w sawdan azze me qarʕe w naḥətle.
287. Naḥətle. I emo w af farxe ǧġili aʕme, šaməʕ ṣawt dəṯṯe w aṯi l gabayye, huwalle sahme du baṣro w axile.
288. Məllale li ḥurmayḏe, li meke məlla: “Ya ṭayro! L aloho w bəṯr lu zlamano maxlaṣle af farxayḏan. Hani, šwaʕ əšne, komfarxina ʕal qarʕa di dawmaṯe w u dahbano koxəl af farxayḏan, koṭorelan dlo wert.”
289. I čange di emo daf farxe haw saymowa ḥəkəm aʕle, li šəmšo mḥela ebe. Ele ste frəsle i čangayḏe, səmleleyo ṭelolo.
290. Qaləb u yawmo laf ʕaṣriye, ḥəlle omər: “Malava u ənsanano lə kmaḥəs.” Frəḥle tarte pərtkat m dač čangayḏe w mḥele lu yawmo bayn ʕayne d Kalaš ʕAli, maḥəsle ʕal ruḥe: qaləb u yawmo.
291. Komər lu ṭayro məllele: “Ya ənsan, ya ənsan d aloho! Bəṯr d hani šwaʕ əšne komfaraxno ʕal qarʕa di dawmaṯe. W u dahbano koxəl af farxayḏi. Waʕd howe aʕmi: u maqṣad, d aṯat ebe, gəmkamannole.” Lo mtanele.
292. Tlət naqlat lu ḥaywanano hule soz ʕam Kalaš ʕAli, w hul d mətyaqalle, məllele u maqṣad diḏe.
293. Omər: “Ya ḥaywan d aloho! Ono lanno mi arʕaṯe, mi arʕo d lalʕəl no, u maqṣad diḏi: d masəlqatli tamo.”
294, Komər madʕalle lu ṭayro aʕle, məlle: “Šxera xudera, šwaʕ w šawʕi əšne farxe lo folatwa bəṯri, u sozano l obewayne aʕmux!
295. Faqat məlli u xabrayḏi aʕmux, maǧbur no, d mkamannole.
296. De zux, mamṭili šawʕo duvat d barane w šawʕo tanure d laḥmo w šawʕo gawde d maye w gmaslaqnolux.”
297. “E”, — mətfalle l Kalaš ʕAli omər, — “manyano babi w aḥuni d obeli, u mablaġ yaqurano, d ṭləble lu ṭayrano meni?
298. De ʕal aloho ḥozina, balki aloho mkaməl u maqṣad diḏi.”
299. Komər malaxle, haka əšmo, haka ġalabe, ḥzele walaye.
300. Maṭi li walayayo, bayto baroyo, kito pire armalto bu baytawo. Məlle: “Ḥulto!” Məlla: “Ha, ʕayna di ḥulto!” — “Ḥulto, lə kḥowatli?” — Məlla: “Ya abri, ma kḥozat dukṯi? Alo mhawən aʕli, u baytayḏi ʕiqo yo w darbo layto.”
301. Omər: “Ḥulto, d howe lebo, kit dukṯo, w d lebo lowe, howe dukṯo ste layto.” Məlla: “Ya abri, tfaḏ̣ḏ̣al!”
302. Komər ʕabər Kalaš ʕAli, bemaʕna, gab i ḥurmayo w fayəš tamo.
303. L aloho, be mən səmle u naṣib dəṯṯe, i ḥšəmtaṯṯe maḥšamme, məlle: "Ḥulto!" — Məlla: "Ha, ʕayna di ḥulto!" — Məlle: "Hawli maye, ṣahyo no!"
304. Komər azza, mṭelale maye, štele: kanne maye maluḥe. Omər: "Aʕʕau, ḥulto, hani mən maye maluḥe ne!"
305. Əmmo: "Ya abri! Menux gmətle, m aloho lə kmətle: am mazruqayḏi ne."
306. "Am mazruqayḏux ne, ḥulto?" Əmmo: "E."
307. "Qayyo, ḥulto, i masalaṯe mənyo, d gmazərqat w šotatte?"
308. Əmmo: "Ya abri! Kətlan ḥḏo ʕayno b tane, i ʕaynayo ste mi ʕruto li ʕruto naqqa kobilan maye."
309. "Qayyo?" — Əmmo: "Kit dahba eba w maye lo kobelan. Kul yawmo di ʕruto koməbli kačke w maxamlila mu dahwo, mu semo w kobile, koxela, kobelan saʕaye maye.
310. De abri, ma annaqqa ma mə gdəmmallux? Ṣafro yawme di ʕruto yo w gəzza i barṯo du šulṭono, gdoxela w hul d obelan maye."
311. "E", — omər, — "ḥulto, uʕdo d omannax mede, gsaymat b diḏi?" Əmmo: "De, amar, abri!"
312. Omər: "Izax, ḥozat i barṯo du šulṭono, amalla, amar: "I kelike, d əzzalax, d əzzalax li ʕayno, u abrayḏi gdoṯe. Me d aṯi u abrayḏi, gtowe bemaʕna bəṯrax.
313. Me d maṭi nezikay di ʕayno, u dahba, kale qarʕe bemaʕna b fema di ʕayno w gməqḥər w ggoḥəx. Ḥur! Amanat qəyamat! Lo mtaslmat ruḥax ele!
314. Amalle, mar: "Waʕd howe ʕal i ruḥaṯe diḏi, ono i barṯo du šulṭonon w adyawma aṯyono. D lo məfqat i šladayḏux, ḥayrono li lašayḏux, be u šəklayḏux aydarbo yo, mayiṯi u ahl d babi kule moyəṯ, lo kobono ruḥi elux, d əxlatli."
315. Gmofəq bemaʕna qarʕe ʕal ṣiṭo. Ḥur, lo disa əzzalax! Ḥur, qḥare! Me d qḥir, hul fəlga di lašayḏe gnofəq.
316. Me d nafəq, ʕiš diḏe b iḏi yo, gqoṭannole, gmaxlaṣno hat ste mene w am maye gtowən zaḥf."
317. "E", — məlla, — "ʕal aʕ ʕayne, abri, d saymat haṯe, ġalabe ṭowo yo."
318. Məlla: "Abri! I naqqa d əzzala, b dahole w b zərnaye, w məqqa ak kačkat, d kətla ḥawrone, gdəmmila i havale w gəmhalhila w gəzzala."
319. "E", — məlle, — "tamam! Me d daʕər u ʕulmo me bəṯra, i naqlayo ono gəzzi, gmoṭenola."
320. Komər azza, li ḥulto məllala li kačke, i kačke madʕalla: "Ḥzewalle laʕ ʕaynani diḏi, hawyowa i masalaṯe šrolo w l oxewayli u dahba, beʔawla wo!"
321. U tadbir: d Kalaš ʕAli məllela li ḥulto, hawxa məlla li barṯo du šulṭono.
322. W u šulṭono di walayayo karo we w mḥalle m di walaye Ǧuhu wayne, i mḥalle taḥtayto.
323. Komər ṣafrayto u lalyawo latimi ak kačkat l ḥeḏore di kačke, i barṯo du šulṭono, w kəmmila i havale w ṣafrayto bu waxt, d əzzala, ḥšela qaze rezo w maḥtola ʕal iḏa w azzala.
324. W mḥalaqqe lak kačkat bəṯra w bəṯra, hul lu ḥukum d dəʕri. I ḥḏo li ḥḏo azza l poṯa w nšiqola w məlla: "Ya kakke! Ya ḥoṯo! Lo zəbṭat ʕal ruḥax qaḥər! U darbano qəm kulayna yo. W haṯe, l aloho mnabyole, aʕlayna mnabayto yo, d howina sahme du dahbano. W alo howe aʕmax, ya ḥoṯo!" W daʕiri me bəṯra.
325. Kalaš ʕAli maṭila li kačke w malaxla.
326. Haṯe ste, i mḥalle daǧ Ǧuhu, mḥaḏ̣arre ag gawdaṯṯe w a mxolaṯṯe, məqqa d kətte sefoqe rabe, d hamma d oṯən am maye, d molən as sefoqaṯṯe.
327. Komər maṭyo l fema mqabəl di ʕayno, qadar mətro, tre raḥuqo me fema di ʕayno, kale u dahbawo kogoḥəx b fema di ʕayno, məlle:
328. "Way, lo ahla w lo b xere, b qrafte d qḏolax, w aloho maṭər ʕaynax! U ahl di walaye mayəṯ mu ṣahwo, hul l uʕdo mə saymatwa? De, halax, halax xayifo, d oxannolax, d obeno maye lu ahl di walaye, mayiṯi mu ṣahwo."
329. Komər ela madʕalla aʕle, məlla: "Moyəṯ u ahl di walaye kule mu ṣahwo, adyawma ono i barṯo du šulṭono huyono w əṯyono, əxlatli, w lo ḥəzyono i šladayḏux.
330. Lo mətyaqnat, d baḥ ḥayayḏux ḥozat, d əxlatli, d lo məfqat, ḥayrono li šladayḏux w əḏʕono, u šəklayḏux aydarbo yo, ḥəzyono, ṣpahi hat, lattat ṣpahi."
331. Omər ġalabe karyole lu dahba w ġalabe qḥir w mede foqəlḥad, aṯi aʕle zaḥme.
332. Komər mofaqle bemaʕna qarʕe ʕal ṣiṭo lu dahbano. Məlla: "Lo hare! Aw šta fana!" Mu qaḥər d rue w mah hərzat mḥele taqle b ruḥe, nafəq zəd me fəlge.
333. I naqqa d nafəq, naqqa Kalaš ʕAli mədle lu sayfo w yarəxle lu dahbawo, šməṭle qarʕe du dahbawo.
334. I naqqa d šməṭle qarʕe du dahbawo, am maye qaliʕi, ṣwiʕi am maye bu admo.
335. Li kačke ste, i barṯo du šulṭono, mə səmla? Mḥela iḏa bu admo w məḥyola bi farše d ḥaṣe d Kalaš ʕAli w daʕiro.
336. I naqqa d daʕiro, laqyo ann aṯoye dam maye, d oṯən, kaṯyo, daʕiro i kačke
337. Azzən, huwwalle xabro lu babo, lu šulṭono, əmmi: "Ya u šulṭonayḏan! Kaṯyo i barṯayḏux, daʕiro w mayiṯina mu ṣahwo."
338. Komər hano ste, lu šulṭono, mədle lu sayfo w azze, d qoṭəl i barṯo.
339. I barṯo kəmmo: "Yabo, am maye hawən zaḥf." Lo kšoməʕ w hiye kfolət bəṯra, d mḥayṣelam, gqoṭela.
340. Koḥayri u ahl di walaye, kaṯən aǧ Ǧuhu, mṭannanne maye w aṯən ste.
341. Hul d manfalle b ʕaql du šulṭono. Əmmi: "Ya u šulṭonayḏan! Am maye hawən zaḥf w i barṯayḏux lo qəṭlatla!" Komər am maye hawən čətəlxayr ʕal i walayayo, korəx tləṯ rəḥye qume dam mayanək.
342. Lu šulṭono məlle: "Malava i naməsaṯe l ma simole?" Məllela li barṯo.
343. I barṯo əmmo: "Ya yabo, ašər ḥal w ḥawal, i masale haṯe yo: l ḥa šaqəṣ qṭile u ḥutano w kətli nišan bayn kaṯpoṯe b ḥaṣe."
344. "Mən yo u nišan diḏax, barṯi?" Əmmo: "Mḥeli aḥ ḥamməš ṣawʕoṯayḏi bu admo, mḥalli bayn kaṯpoṯe b ḥaṣe."
345. E, marfele u dalolo bayn di walaye lu šulṭono. Məlle: "Məqqa d kito ḥa ma ḥṣar əšne w hul moṭe lam mo, ṭr oṯe li mʕayana!"
346. Komər aṯi u ahl di walaye kule, mə ḥam d šaməʕ, d kətyo xort, d soyəm ḥas me ruḥe, d kətyo hawxa i barṯo du šulṭono ṣpahi, d kətwayle gḏayto, d kətwayle ḥmoro, d kətwayle tərto, nḥirole w mḥele u lap diḏe b ḥaṣe. Qana d əmmi: "Hano yo."
347. Yatiwo i barṯo du šulṭono bi darga. U ḥa bu ḥa koṯe, kḥayro: fineš, me žə qul du ʕameriqan, noše lo fayəš bi walaye.
348. Əmmi: "Bavo, noše lo fayəš." Əmmo: "Latyo ḥa mani."
349. Marke l tamho mšayalle, i pire əmmo: "Ašər kito ḥa gabi." 
350. Aṯən, mərralle l Kalaš ʕAli. Omər: "Bavo, ono zlam nuxroyo, alo mhawən aʕli. May koṯeno b ker d masayəl hawxa, gdoṯeno l mune?"
351. Aṯən, mərralle, əmmi: "Ya səlṭane ma, lo koṯe." Omər: "Bi zoriye mamṭewulle!" Azzən, ṭʕənne w mamṭalle Kalaš ʕAli.
352. Aṯi. I naqqa d aṯi Kalaš ʕAli, ḥəlla li kačke, i barṯo du šulṭono, b ḥaṣe bayn kaṯpoṯe. Ḥəlla: kale u nišan diḏa. Əmmo: "Tamam hano yo."
353. I naqqa d əmmo "hano yo", lu šulṭono mawtawle b rax diḏe ʕal u taxt w ʕal u dawšak dan niʕamat w ġalabe zbəṭlele qadro.
354. Lu šulṭono qrele law wazirayḏe w laʕ ʕaqəldarayḏe w laš šewərdarayḏe. Məlle: "Adyawma lu šaqṣano səmlelan hawxa naməs, mən obinale, ḥozina, layəq diḏe?" Hən mərralle: "I barṯayḏux." Omər: "I barṯayḏi hay diḏe yo, mal diḏe yo." Əmmi: "Hawle fəlga di ṣalṭanayḏux!"
355. Məllele omər: "Ya flan!" Omər: "Mən yo?" Omər: "I ṭowuṯo, d səmlux aʕmayna, i naməsaṯi, d səmluxlan, lo gmimoro w lo gməḥšowo. I barṯayḏi hay mal diḏux yo w fəlga di ṣalṭanayḏi ste laǧanux."
356, Komər məlle: "Mamnun no menux, ya sulṭane mi! I barṯayḏux huyo šawʕi brixe laǧanux w i ṣalṭanayḏux ste huyo mo brixe li ruḥayḏux. Ono kobaʕni mede menux, mede xayifo." Məlle: "De, mar, ya abri!"
357. Omər: "Kobaʕni šawʕo duvat d barane menux w šawʕo tanure d laḥmo w šawʕo gawde d maye."
358. "Abri", — omər, — "hani ʕal aʕ ʕayne! Hani mə qima kətte? Qima latte lani. Ṭlab!"
359. Omər: "Basyo hani, žġer mani mede menux lo kobaʕno." Məlle: "Ahlan wa sahlan, ʕal aʕ ʕayne!"
360. Karəx bayn di walaye kula, məqqa d kətwe baran ṭowo, šawʕo barane, qṭəʕle ad duvaṯṯe, mṭalle šawʕo gawde d maye w šawʕo tanure d laḥmo.
361. Aṯi, məlle: "Mə gsaymat appe?" Məlle: "Kobaʕno, malḥqitulli l flan dukṯo, taḥta di dawmo."
362. Komər aṯi taḥta di dawmo Kalaš ʕAli, mṭele u waxam diḏe, mkamele u mamro du ṭayro.
363. Komər hano ste, lu ṭayro, xile duv d baran w štele gawdo d maye w tanuro d laḥmo w maḥətle a ḥrene l ḥaṣe w məlle: "Rwax ʕal ḥaṣi!"
364. Komər rawəx ʕal ḥaṣe w u ḥaywanano, ḥaywan d aloho, mḥele gure r ruḥe w fayər.
365. ʕAli taqne bi šmayo, məllele l Kalaš ʕAli omər: "Mə koḥozat? I arʕo aydarbo kḥozatla?" Omər: "Ya ḥaywan d aloho, i arʕo komibayno xd u məž."
366. Hulele duv ḥreno w gawdo ḥreno d maye w hulele duv d baran. Yasəq, maslaqle li arʕo ḥreto w malaxle, azzele li walaye dann aḥunone.
367. Azzele ʕayn li oda du šulṭono, d Baštoo, maḥatle i kummayḏe daǧ ǧən l qarʕe w kali b feme du tarʕo.
368. L Bašto mlele u qallən diḏe, məllela li nxirayto d Kalaš ʕAli omər: "Mamṭili nuro!" Mədla li nuro b ṣawʕoṯa w maḥtola ʕal u qallən diḏe. Məllela məlle: "Ya gdobat u mahr diḏax, ya, hul d mayṯat, gdəxlat i razalaṯe. U kalbawo d Kalaš ʕAli ayko yo, d kəmšaylat ʕal Kalaš ʕAli?"
369. Məlla: "Ḥzewalle laʕ ʕaynani diḏi aḥ ḥaṭoyani, naqqa ḥreto ḥzewayli Kalaš ʕAli! Ṭro i kelikayo mayṯowayno!"
370. Komər i naqqa d məlla hawxa, mədle l Kalaš ʕAli i kəmməkayḏe me qarʕe w ḥzele.
371. Komər i naqqa d ḥzele l Bašto, məqqa zayəʕ w i ruḥayḏe falito.
372. Komər qṭile Bašto w qṭile Kandilo w səmle Ṭafšo šulṭono li walayayo.
373. W me tamo mšayele ʕal u aḥuno Mḥammad. Mərre: "Kale aḥunux Mḥammad b gawe du gubo." Azze, u aḥuno Mḥammad ste mayəṯ tamo.
374. Mbele i nxirayto aʕme w maḥwele poṯe li walaye du babo w azzele, maṭi l daḥle, xd i Daḥle d Abunəsriye.
375. Kito karmo tamo, u karmawo kule surəhkər yo. Kətle ḥḏo darga, d məfrəq.
376. Kito ʕal i dargayo kṯiwo: "Kit remuno bu karmawo, remuno daḥ ḥaye. U zlam əzze ʕumre l tləṯmo əšne, me d ḏəqle remuno manək, gdoʕər xorte čardah ṣali."
377. Mḥele u sayfayḏe ʕal i dargayo w ʕabər l gawe du karmawo, azzele l taḥte du remuno, šməṭle tre remune, ḥa li emo w ḥa lu babo. W kətwayle tre ǧawrəkat d šerawat aʕme.
378. Məllela li nxirayto omər: "Koṯeli šamṯo." Yatiwo w maḥatle qarʕe ʕal barka w daməx.
379. Hano ste, u moro du karmo, kətle tloṯo abne.
380. Məlle lu abro rabo omər: "Abri, aṯi ḥəs mi darga, zux, ḥzay, lo mede qaləb lu karmo, azze lu remuno?"
381. Omər u abro rabo nafəq, azze lqul i darga, kala ftəḥto.
382. Aṯi raṣṭ lu remuno, aǧ ǧawrəkat daš šerawat azzalle, qṭəlle.
383. Azze muhla d saʕa bi ḥalo, lo daʕər u abro. Məllalle lann abne omər: "Abri, aḥunayxu, azze w l aṯi. Hano mede azzele lu remuno."
384. Omər u abro navoyo mədle lu sayfayḏe w aṯi, aṯi l qula di darga. Ḥəlle, kala i darga ftəḥto w raṣṭ rahoṭo azze lu remuno.
385. Ḥərre laǧ ǧawrəkat daš šerawat, kaṯi u zlamawo, qṭəlle hawo ste.
386. Azze məqdar d saʕa bi ḥalo, ann abne lo daʕiri. Məlle lu abro naʕimo omər: "Abri, qum, izolux, aḥunonux l aṯən, haymən dahba čik bayn du karmo, qṭile aḥunonux."
387. Komər u abro naʕimo mədle lu sayfayḏe w rahoṭo azze li darga. Ḥəlle, kala i darga ftəḥto, rahəṭ lu remuno.
388. I naqqa d azze lu remuno, ḥərre laǧ ǧawrəkat daš šerawat, kaṯi ḥreno, qṭəlle lawo ste.
389. Azze məqdar d saʕa bi ḥalo, u babaṯṯe omər: "Malava ann abnayḏi l aṯən. Haymən hano mede dahba beʔawla čik bu karmayḏi."
390. Kətwayle taqṣi, kula magzune w xəneǧər w sayfe.
391. Rawəx bu taqṣiyayḏe w aṯi li darga. Ḥəlle, kala i darga ftəḥto, maqlable i taqṣiyayḏe, aṯyo laf u remuno.
392. Ḥərre laǧ ǧawrəkat daš šerawat, azzalla, čara lo səmme eba. Ḥa maǧ ǧawrəkat daš šerawat aṯi, mḥele ruḥe b Kalaš ʕAli.
393. Kalaš ʕAli qayəm, maḥəsle, koḥoyər, kaṯile taqṣi, kula magzune w xəneǧər w sayfe, kaṯyole. Mədle lu sayfayḏe, mḥele bu ǧibawo, bu taqṣiyawo, twəlle u taqṣi. ʕAbiri aǧ ǧawrəkat daš šerawat, qṭəlle u moro du karmo ste.
394. W mədle la tre remunayḏe, maḥtile bi xurǧazinayḏe w rawəx, maḥwele poṯe li walaye du babo.
395. Aṯi li nezikaye di walaye du babo, mšayele, məlle: "Man yo u paša di walayaṯe?" Əmmi: "Bavo, u paša flan paša yo."
396. Omər: "Bavo, b waxtat, aqdam m uʕdo, b ḥamši əšne aw haka, b əšti əšne yo, aṯino bi walayaṯe, u pašayḏa əmmiwayle Usuf Paša."
397. Aṯi, maṭi li walaye w mšayele mə ḥa, d laqi bu darbo, w mšayele manne. Noše lo məlle, kətwa Usuf Paša.
398. Aṯi, kanne kmo zlame sowe, yatiwe b šqoqo manək. Məllalle omər: "U bayto d Usuf Paša ayna yo?"
399. Las sowanək madʕarre aʕle əmmi: "Ya flan kas, lo mšaylat ʕal Usuf Paša! D šoməʕ u šulṭono, gqoṭəʕ qarʕux. Amalle Usufko."
400. "E", — omər, — "ašər, ono Usuf Paša komanne, ba ma u šulṭono ʕal mə gqoṭeli? Ono bu waxt, d ḥzeli u pašano di walayaṯe, əmmiwayle Usuf Paša w ono w hiye dost wayna."
401. Mərre: "Ḥayra l əmmat, gqoṭelux!" — "Hay hay", — məlle, — "ṭro qoṭeli. Maḥwewuli lu bayto d Usuf Paša, d əzzi l gabe."
402. Komər maḥwallale u bayto d Usuf Paša, kale mi walaye w laltaḥ, xaniko, kale malyo šrufe w sarwo. I emo samyo w lu babo sami. 
403. Mu tarʕo qrele omər: "Yabo!" Omər: "Ha ʕayne du yabo!" Aḏəʕ l ḥəs diḏe.
404. W azzele l iḏe du babo w li emo, mofaqle remune manək, hule lu babo w hule ḥa li emo. I emo daʕiro kačke w u babo daʕər xort.
405. L Kalaš ʕAli maqəmle u bayraq w marfele ad dalole bi walaye w kṯule ʕal u bayraq, məlle: "U ḥa, d maʕle u bayraq d Kalaš ʕAli aw d Usuf Paša, hawo tabəʕ diḏi yo w u ḥa, d maʕle u bayraq du pašano, saymi kar dəṯṯe du ḥarb w ono Kalaš ʕAli no."
406. Komər u ahl di walaye, i naqqa d šamiʕi w ḥzalle u bayraq d Kalaš ʕAli, manyawo heš, kəmmi: "He b pučukay dənane wi kšandin, heš b naʕmuṯayye grəšwayle ʕaršonayye!"
407. Qṭiʕi az zəravat dəṯṯe w kulle maʕlalle ab bayraqe d Usuf Paša w Kalaš ʕAli səmle huǧum li ṣaraye, d kətyo i dukṯo, d kətyo u šulṭono.
408. I naqqa d ḥzele lu šulṭonano u haṯo, d ḥzele ab bayraqe w šaməʕ b əšme d Kalaš ʕAli, ṭize haw zbəṭle u kursi w haw zbəṭle ruḥe, haw aḏəʕ, aydarbo soyəm. W Kalaš ʕAli tavda w i ʕaskar, d qayimo aʕme, hǧəmle lu šulṭono.
409. I naqqa d ḥzele lu šulṭono l Kalaš ʕAli, naḥət me ʕal u kursi, azze l qamuṯe.
410. Omər: "Fayda latla." Mədle lu šulṭonawo, mḥalaqle bu šubbak, qṭile w mamṭele lu babo Usuf Paša, mawtawle ʕal u kursi di ṣalṭana.
411. W disa Usuf Paša, xd u waxt d meqəm, zbəṭle i walaye w ġalabe grəḥmile di walaye w hənnək fayiši ʕal u xer w xošiyaṯṯe... w hun žmira saġ!
412. Žboyi d xaṭər d Šabo efendi məlli i ḥkayaṯe. (Šabo: tə saġtər!).
















































































======
Ritter: 113. Sl_XM Jusuf Pelawan.txt
001. Ono u Sleman, u abro du Eliyo mi qriṯo Xarabe Məška. Uʕdo gdomannuxu i čiroke d Usuf Pelawan, gdomannuxxuyo.
002. Kətwa malko bi walaye d Ṣṭambəl. Kətwayle mu mal di arʕo ġalabe, maldar wa, nošo latwayle, d mqayaswa u mal diḏe, haqqa kətwa ġalabe me kulle a ḥyewən, me kule u mal di arʕo, dahwo w semo w maʕ ʕənebər du zad, me kul mede kətwayle.
003. Hano ste, u ḥa yawmo həngi d aṯile kef lu mal diḏe, qayəm, saləq l qarʕa di ʕeliṯo (kətwayle ʕmara, d kətwa se ṭabaq, tloṯo ṭaboqe).
004. Qayəm hano stene, saləq l qarʕa di ʕmarayḏe w ḥəlle bu nav čol, bu məlk diḏe w ba ʕwone, baʕ ʕeze, bag gamle, bag gomuše, bab baġle w bas səsye w b kul mede, d kətwayle, w ġalabe aṯile kef.
005. Hano stene, me d ḥəlle bu mal diḏe, aṯile kef, komər gaxəx bayn ele w l ruḥe, šmənto xəddi fliġ lebe, omər: "Lu ṭawfono rabano naqqawoṯe kəmmi: aloho kibe šoqəl me noše." Hano stene komər hawxa mətfakalle bayn ele w r ruḥe w gaxəx.
006. Gaxəx, hano stene, i ḥurmayḏe komər bu darġo maṣiṯowa aʕle, ḥayrowa ebe.
007. Ḥəlla me d gaxəx, əmmo: "Ḥayo muryo aloho, ani gdəmmatli, ʕal mən gaḥixat w ani lo kowe, d dəʕrono menux."
008. Komər səmle lo səmle, məlle: "Bavo, ṭray meni! Ono, aṯili kef, hawxa gaxəxno." Məlla: "I mkaniye layt eba."
009. Komər məlle: "Ḥurma, ono u gaxxo, d gaxəxno, məlli: "Lu ṭawfono rabano hawxa bayn eli w l ruḥi, u qa malano kətli w aydarbo aloho žnuwa gədšoqele meni w gədsamli faqir, bəṯr mu qa malano diḏi w xna kibe šoqele meni?"
010. Qayəm li ḥurmayḏe, madʕalla aʕle, məlla: "L aloho šqile menux w me m uʕdo lo l ġalabe, u malano diḏux gədəzzele w gtowat, ggowat w gədnəḥtat lu ḥaṣḥaṣ di arʕo. Xwazi u xabrano l əmmatwayle w lo nofaqwa me femux, elux hiš ṭawwo."
011. Komər hano stene məlle: "ʕAybo yo, d kəmmat."
012. "E", — məlla, — "ṭrowe mede lo məllilux w gḥozatla, foyəš m uʕdo w lo l ġalabe." Komər hano stene, naḥət, komər azzele li ṣalṭanayḏe.
013. Deri yawmo aṯi u baqoro dag gamle, sarwanak diḏe, məlle: "Ašər, ya malkayḏi! Ag gamlayḏux kulle mgarwanne w hawən hič ban nav čolat w azzehən w mahzamme, noše haw koḏəʕ, layk azzən."
014. "E", — məlle, — "Abri, ṭrowat saġ! Mahzamme, mə ktowe mena? Komər qayəm, čəkle iḏe bi barikayḏe, mofaqle u ḥaq du sarwanak dag gamle, məlle: "Izolux, abri, aloho howe aʕmux!"
015. Komər bəṯr deri yawmo aṯi u baqoro daq qanyonayḏe, disane komər: "Aq qanyonayḏux kulle mayiṯi." Disane bu šəklawo komər mədle, hulele ḥaq diḏe w hawo ste azzele.
016. Mən gədmakuno rešayxu? Komər hano ste, u mal diḏe, d kətwa, u ḥaywan kule, komər kule mayəṯ w fayəš xaləq allah mu ḥaywan.
017. "E", — məlle, — "mayəṯ u ḥaywan. Lazəm yo, gfašli aʕ ʕənebər diḏi w ax xazayən diḏi, basli ne."
018. Komər azzele laʕ ʕanebər du zad, ḥəllalle: kohawən qaṭmo, mʕafnakke, bayəq w azze. Məlle: "Basli ax xazayən diḏi."
019. Azzele li xəznayḏe, koḥoyər: kohawən ʕafro šaʕuṯo. Kəzzele bi xaṣraṯe, mede lo fayəš, paṯe mede lo fayəš.
020. "E", — məlle, — "annaqqa mə ksoyamno? Harke bayn i ʕaširayḏi ste lo kowe, d goweno. Lazəm yo eli, d qoyamno annaqqa, əzzino bi arʕo."
021. Komər qayəm məlle li ḥurmayḏe, məlle: "Qum d əzzano!" Məlla: "Ḥayo muryo aloho, lo kowe, gfayšono harke w haw kəṯyono aʕmux. Madam bu ḥṭoyo, d ḥaṭat, ono ste haw kəṯyono aʕmux. Izolux, ayko d kəzzux, izux!"
022. Koqoyəm hano stene kəzzele bayn i walaye annaqqa. W hawən aǧ ǧulayḏe qṭiʕi w marzəl w xəlle laq qalme w hawi ġalabe parišan mu ḥal diḏe, mə kosoyəm? Hano stene kəzzele saḥ ḥadode, komər: "Nafənno bu baxtaṯxu w d aloho sumuli dabbuz, doquqo, mani daʕ ʕarab, d howele kuše d məfrəq, hama d maḥmeno ruḥi — ḥašša — mak kalbe!"
023. Komər qayəm səmmalle doquqo manək w mədle b iḏe w mhalaxle annaqqa, azze: mədle w nafəq mi walaye w azzele, nafəq ḥatta mu ḥəkəm di ṣalṭanayḏe, d ḥokamwa aʕla.
024. Azzele bayn ġer, d qm iḏe d malko ḥreno. Komər hano stene nafəq, azzewa, komər koraxwa annaqla, maḥmewa ruḥe bu doquqawo diḏe.
025. Komər u ḥa yawmo azzele l ḥeḏar reše d tanuro, daməx ʕal i dəkke du tanuro.
026. Komər ḥəlle hədam d fəlge d yawmo, kaṯyo ḥḏo. Kale kətla təšt d layšo ʕal kaṯpa w kaṯyo lu tanuro. U ǧġoro du tanuro stene komər ʕal u tanuro wa. qayəm, mədle w azze, mbaṣaṣle w səmle, maḥətle bu tanuro w azzele, npəḥle bi ʕayno di tanuro. Ḥatta d madləq u tanuro laǧan i žənəke.
027. W ḥzayu u zlam, d howe malko, w bəṯr d nofəl faqir, be aydarbo mitarzəl, mən zaḥme yo!
028. Komər hano stene madlaqle u tanuro, mədle lu layšo, ḥatta mʕadele b iḏa w səmla u laḥmawo.
029. Komər səmla rezat b gawe du təšt w maḥətla u ǧulo aʕle, lo səmla "bismillah" aʕle w lulale fako d laḥmo, qayimo, azza.
030. Komər mi naqqayo məlle: "Howe ḥaram aʕli, ən kan d moṭeni ḥurma stene, d howeli abnoṯe, lo kowe, d zarʕo abnoṯe, d fayəš, d ṭoreno bəṯri."
031. W qayəm hedika, mə gsoyəm? Mədle lu təšt du laḥmo di pirayo w mədle me kaṯpa w ya alla mahzamle, tlele ruḥe bayne di walaye.
032. Tlele ruḥe bayn i walaye, komər azzele, axile qadar šabṯo, komər bu laḥmayḏe eba šabṯo. U tanuro du laḥmo tayəm, bəṯr fayəš kafino.
033. Komər mədle lu təšt diḏe w azzele, komər bayne di walaye, komər qrele, məlle: "He kale təšt l zebono, man gədzowalle?" Komər axər mədle lu təštawo — i naqqayo maǧidiye wayne — hule b tre maǧidiye, maḥtile bi barikayḏe, barike ste škur mene d aloho latle, midile, qṭirile b tariše m du qappal diḏe w mhalaxle bayn i walaye.
034. Fayiši yawmo, tre disane komər aʕme w axile bu ḥaq du təštawo. W bəṯr disane komər maḥatle iḏo bu gwoyo w gwele.
035. Komər me bəṯr u zlamano azzele l dukṯo, komər u malko di walayayo — hun xwaš — mayəṯ. Mayəṯ u malkaṯṯe. U ḥa yawmo qrele lu dalolo bayne di walaye, məlle: "Ayna d koqədri, d kolən ʕal raġloṯayye, d kənne ṣaqṭin šaḥtin, lazəm yo, d oṯən w lətmi lu maydan!"
036. Komər latimi lu maydanawo w marfalle u ṭayro di dawla bayne du ʕulmo w komər azzele, karəx u ṭayrawo bayne du ʕulmo. Komər azzele, barəm w fatəl, maḥətle ʕal qarʕe du zlamawo.
037. Me d maḥətle ʕal qarʕe du zlamawo, komər aṯən koḥayri: ga kale zlam, aǧ ǧulayḏe qṭiʕe w lebayye komigawləʕ mene, komər mḥallalle kmo šaqmat w msaktarre me baynəṯṯe, azzele papuko, yatu b dukṯo ḥreto.
038. Komər me bəṯr disane mədde u ṭayraṯṯe, komər disane mafərre bayne du ʕulmo. Aydarbo azzele? Karəx disane ʕal u zlamawo w azzele, maḥatle l qarʕe.
039. Azzehən dis, kale ʕal qarʕe. Mərre: "Bavo, hano zoxu, čukule b lawġəl mede, d lo qodər u ṭayrano, balki šaš yo, hano, šaš hawi u ṭayrayḏan, aydarbo əzze, maḥət ʕal qarʕe du zlam pisano, d kətyo faqir, w azze, maḥətle l qarʕe?"
040. Komər mədde lu papuko du zlamawo, azzehən, maḥətte b dukṯo, d nošo lo mobalwa bir diḏa.
041. Komər dis mədde lu ṭayraṯṯe w marfalle. Marfalle, komər karəx bayne du ʕulmawo, kule karəx, azzele w azzele, maḥətle ʕal qarʕe disane b šəbbak. Azzele disane, maḥətle l qarʕe bi dukṯayo, bu baytawo, d maḥətte.
042. Komər azzehən, disane kale u ṭayraṯṯe, disane kale ʕal qarʕe, mərre: "Bavo, kulle aṯən, əmmi: "Balki haṯe stene m aloho yo, d maḥətle lu ṭayrayḏan ʕal qarʕe du zlamano, de zoxu, mamṭewule! Madam aloho raḏ̣i aʕle, lazəm, d hiye howelanyo malko.""
043. Komər aṯən, mamṭalle lu zlamawo, mballe lu ḥəmmam w ḥləqqe, maḥətte badle aʕle dam malke w annaqqa azzele, hawi malko w yatu ʕal kursi.
044. Fayəš məqdar, d haka yarḥo yo, tre yo, məlle: "Annaqqa lazəm yo, d šoraḥnənne i qəṣṣayḏi lu ʕamayḏi."
045. Məllalle axər ʕal i naqqa du mal diḏe, d məlle: "U xna aloho košoqəl meni?" Mi badayayo hul l uʕdo, d məlle, šrəḥlalleyo u mede, d aṯi b qarʕe, w məlle: "Ono malko wayno."
046. Me d məlle hawxa, mərre: "Ya mor škur menux! Madam malko wa, balki kətwaylan sahmo ʕam aloho, disane, d aṯi malko, gqoṭəʕ ham i šariʕayḏan, gsoyamlan ṭaw me meqəm gəmdaballan."
047. Komər hano stene fayəš bi mamlakayḏe, d mamlaxle, fayəš məqdar, məlle: "Bawo, i ḥurmayḏe l ḥal ḥreno wa." Komər ʕal at təšʕo yarḥe l aloho hulela barṯo, lo! Hawiwayle tloṯo abne, mi aṯtayḏe, əšme d ḥa manne Mḥammad wa.
048. Komər bəṯr disa ṭʕino i ḥurmayḏe, komər hawila barṯo.
049. Hawila barṯo, u malko kalyowa stene, d oṯən, d oballe i bəšra, d aloho obele abro w d oballe u mede, d nofəq m iḏe, d oballe.
050. Məqqa d kali u malko w mfakalle, nošo l aṯi w lo madəqle bu darizan diḏe w luwalle bəšra, ḥatta d misahəl.
051. Məlle: "Xude zane, haṯe disa barṯo yo, l aloho huleli, waʕd nofəl ʕal i ruḥayḏi, haka d fəlto bəṯri: əllah gqoṭannola."
052. "Me mune? Komər mi naqqa di pirayo, d mahzamla u tanuro du laḥmo w d lulala, ḥatta ṭlamṯo d laḥmo, d kətwa mšahyo, d oxəl fako d laḥmo, w lo qayəṯ."
053. Komər hano ste komər, i emo šamiʕo, d gqoṭəl, u malko gqoṭəl i barṯayḏe.
054. Komər məllale lu abro, l Mḥammad, məlla: "Ya u abrayḏi!" Məlle: "Mən yo, yade?" Məlla: "Qum, əzzux se babux, aməlle, mar... ənkan gdomər: "Ya ahla w sahla w ġalabe b xere bu abrayḏi, ġalabe b xer aṯat, ya u abrayḏi! Gqaymi du diwan kulle me qumux, lazəm yo, d lo yətwat! Me d yatiwat, azza, qaḏ̣yo.
055. Aməlle l babux, mar: "Yabo!" Gdomər: "Mən yo?" — "Ənkan d obat soz ʕam aloho w aʕmi, gdoṯeno lu diwan w gyotawno, w haka d l obat soz, ašər gədəzzino b xaṭər diḏux, lə gyotawno."
056. Komər i naqqa d azzele lu diwan, mašəlla li emo aʕle, xəd mašəlla, malwašlale aǧ ǧulayḏe w mədla li qundərayḏe, məḥyole b raġle w qayəm, azzele lu diwan.
057. Drele šlomo ʕal aḥ ḥaḏ̣ire w aʕlayye. Məlle: "Ahla w sahla, ʕal aʕ ʕayne bu abrayḏi! Halux, ya abrayḏi, u qaṣano l aṯat lu diwan: ha xer yo, l mən aṯat?"
058. Məlle: "Yabo, fayda latla, ənkan d obat soz aʕmi, gdomannolux, be l mən aṯino, d soz l obat, ašər lə gyotawno."
059. "E", — məlle, — "ya u abrayḏi, ʕal ʕayni aṯat. I rəǧǧa d ḥoṯux tane lo, faqat u mede, d aṯat, ʕal ʕayni!"
060. Me d məllele hawxa komər u zʕuro, Mḥammad, daʕər b lebo twiro w daʕər laf i emo, kanne gəmḥalqi ad damʕe b ʕayne.
061. Komər aṯi laf i emo b maʕd pis, məlla: "Ha u abrayḏi, mə məllelux l babux?" Məlle: "Ašər, yade, məlle: "I mkaniye latla, d lo qoṭannola." — "E, aydarbo saymono?"
062. Komər (mə makuno rešayxu?) tləṯ naqqat mšadalla bu šəklawo, məlle: "Čara latla, gqoṭanna."
063. Komər qayəm məllale li emo, məlla: "Ya abri!" Məlle: "Mən yo?" Əmmo: "Zolux, se babux aməlle, mar: kobaʕno, d obatli ḥoṯi tane, d obatliyo hama i pečakayḏe, d obatliyo, w gqoyamno, gədəzzi b gabe d dukṯo." Məlle: "Hawxa?" Əmmo: "E."
64, Koməq qayəm, azzele lu diwan, drele šlomo aʕlayye, məlle: "Ahla w sahla ʕa aʕ ʕayni, ya abri, tolux!" Məlle: "Ya yabo, d obat soz aʕmi, d ono... kobaʕno, d obatli ḥoṯi, ono mede lo kobaʕno mu bayto, yalənəz ḥoṯi tane kobaʕnola w gqoyamno, gəzzi b xaṭər diḏux!"
065. Komər u mede, d madʕalle lu babo aʕle, məlle: "Ya u abrayḏi, lo kobaʕno, d oṯe balawat b qarʕux, w ǧehəl hat, lə kfəhmat mede mi arʕo." — "Mu sabab d mune?" — Komər: "Mede l ati b qarʕux, w lə kfəhmat mede mi arʕo. Faqat d omannolux: "De, izolux, mawbela, faqat gməṭyo mede b qarʕux, b qarʕe d nošo l aṯi. W aloho lowe aʕmux stene. Izux!"
066. Komər qayəm lano, l Mḥammad, mədle li ḥoṯo, li pečake di ḥoṯo w rawəx ʕal u səsyayaḏe w maḥtole qume w ya alla, ya xude w mḥele ʕal u darbo w azze.
067. Komər azzele, hano stene qunaġ d yawmo yo, haka d tre, haka d tloṯo mhalaxle.
068. Komər azzele, maṭi l surəh d walaye, kala kula surəhkər, yalənəz ḥḏo darga b tane, kito tarʕo eba.
069. Komər azzele, ʕabər li walayayo w mfakalle eba, komər nošo layt eba. Lo əns w lo ǧəns lə kmifayəd eba.
070. Məlle: "Lu ṭawfono rabano hano u ʕulmo di walayaṯe qšoʕo qšiʕi, mə hawi bi arʕo?"
071. Komər qayəm, azzele, maʕlum yo u bayto du malko, mbayno yo. Komər azzele lu darizan du malko, koḥoyər: nošo layto.
072. Komər məlle: "Ṭaw marke layto." Azzele hedika, maḥətle i ḥoṯayḏe tamo, w annaqqa gmoṭela raḥa mi walaye w kmawkela w kowela moro. Axər, xd an naʕime, naʕəmto yo, kxodamla.
073. Komər hano stene fayəš mədde d ḥamšaḥṣar əšne tamo. Bəṯr maḥ ḥamšaḥṣar əšne məllela, li ḥoṯo, məlle: "Ya i ḥoṯayḏi, annaqqa kobaʕno, d qoyamno, d əzzino lu nečir, ma mə kəmmat?" — "E", — məlla, — "ya aḥuno, aloho howe aʕmux!" W məllela stene omər: "Xayifo gdoṯeno, lo zayʕat! Mede layt." Məlla: "Izolux, aḥuno, lə gzayʕono, amma čike xayifo halux!"
074. Komər azzele yawmo, tre, tloṯo, arbʕo, azzele lu nečir, doʕarwa xayifo ʕal i ḥoṯayḏe w moṭewa ṣaydo stene, əxliwa, mətkayfiwa.
075. Komər u ḥa yawmo məllela: "Ya ḥoṯayḏi!" Məlla: "Mən yo?" — "Annaqqa gdəzzino, lazəm yo, hul ʕaṣriye stene lo koṯeno, mede layto, lo zayʕat!" — "E", — məlla, — "zolux, ya aḥuni, aloho howe aʕmux!" Komər annaqqa kəzzele lu ṣaydayḏe w kəmṣayəd.
076. Komər bu ḥa yawmo, may yawmoṯe d aloho, komər maṭila, xd i zuḥṯo, li kačke w u aḥuno kale bu ṣaydo w ḥəlla xayifo, u aḥuno l aṯi, komər mḥela ʕal i ǧaʕda.
077. Komər u ḥa yawmo, i naqqa d azzele u aḥuno lu ṣaydo, komər ḥzele, ʕavd kale bi ǧaʕda, d qšəʕwayle u ʕulmo di walayayo kula.
078. Komər azzele, məllele: "Ya Mḥammad, ono b lalyo kokoraxno aʕlux, hat b imomo fəlge d yawmo qayiṯat bal lappayḏi, ba ḥa muryo aloho, lo kowe, d ṭoreno, d fayšat saġ."
079. Komər məlle: "Zərṭat zoyəd me ruḥux lo mzarṭat! W hayo, raḥuqo yo ste menux, d qədrat saymat mede ebi!"
080. Komər u ʕavd məllele omər: "Mḥay i ḏ̣arbayḏux!" Omər: "Məhvan zedakari lo kowe. Lo kowe, d moḥeno i ḏ̣arbayḏi. Elo hat mḥay diḏux w bəṯr ono gmoḥeno."
081. Kətwayle lu ʕavd fardo d rəḥyo, komər mabramle ʕal ṣawʕe w məlle: "Zbaṭ ruḥux, aṯyolux!" Komər i naqqa d maʕlele lu fardo di rəḥyayḏe, d mwarable b Mḥammad, komər ṭayər me qume. Ftəḥle lu fardo di rəḥyayḏe komər šwaʕ ǧiwe d maye, šwaʕ ʕaynoṯe. (W lo eli ḥzeli w lo hatu mətyaqnitu).
082. Komər me bəṯr annaqqa, Mirza Mḥamma omər: "Annaqqa dawri yo." Komər mədle lu sayfayḏe w mḥele bu ʕavd, komər qṭəʕle at tarte kabokayḏe, mḥalaqle, xd i mandrune, komər bi ǧaʕda.
083. Komər hawi ṭwoʕe du yawmo, ḥəlla, u aḥunayḏa l aṯi w daləq leba, məlla: "Lu ʕuǧbo rabano! Kul yawmo aḥuni bu waxtano oṯewa w uʕdo hawi mə čax du yawmo, l aṯi." Komər qayimo, mḥela ʕal i ǧaʕda, xd i ḥḏo, tuyo daywoniṯo, w grəšla sawka w kala gbəxyo, kəmhalxo bi ǧaʕda.
084. Azzala koḥayro: šlaḏo kala b gawa di ǧaʕda mḥalaqto. Mṣarṣʕo, zayiʕo mene, məlle: "Tax, brazəke, tax, lo zayʕat! Həhə ono ste ənsan xoṯaxno, italax, lo zayʕat! Ono ʕammax no, halax, halax, halax, lo zayʕat!:
085. Komər me d ǧġil aʕma, i kačke šmənto msahlo, komər mqadamlale, məlla: "Qay, hawxa ǧari ebux?" Omər: "Ašər, lu kofurawo d aḥunax, ha kalax kḥozat, qṭəʕle raġloṯi w fayəšno bi ǧaʕdaṯe. Faqat kobaʕno menax, d əzzalax l flan dukano, kito dukano, kito šušaye ḥewərto eba, d əzzalax, moṭatliyo, kit maye eba, gmoḥeno bak kabokayḏi, gədəzzano ono w hat li walaye. Hič xayalat lo saymat!"
086. Komər me d məllela hawxa lu ʕavdawo, komər hedika kəzza li dukano, koməṭyo i šušaye dam maye w komoḥalle bak kabokayḏe, konayḥi w mədle l raġloṯe w azzele, mgargašla li walaye.
087. Mgargašla li walaye, komər annaqqa aṯi u aḥuno, məlle: "Ha kakke, lo zayʕat!"
088. Məlla: "Ašər baʕ, ya u aḥunayḏi, lo zayiʕono, ma dawla d aloho w d rešux me mə gzayʕono?"
089. "E", — məlle, — "annaqqa l ayko d əzzi, lə gzayʕat?" Məlla: "Abadan, lə gzayʕono."
090. Hiye hay kəzze lu raf w nečir w haž latle me mede faqiro w lo koḏəʕ, mən gdoṯe, mə kito.
091. Komər hiye ṣafrayto konofəq w ʕaṣriye gdoṯe w hiye w u ʕavd, kul yawmo gmaydo qazo, gḥəšyoleyo bi rezo w kmamṭyola l qume. E, maʕlum yo komər, u ənsan, me d axile, gtowe xurt w gtow rayaġa aʕme. Komər qayəm, maṭila li kačke.
092. Maṭila li kačke, komər fayišo bəṯr b ḥamšo, əšto yarḥe, komər ḥəlle, bi ḥoṯayḏe koyariwo, yariwo i bažnayḏa.
93, Məlle: "Kačke, xude xer bike — qay hawxa?" Əmmo: "Kakko, mən gdəmmallux? Hawili ṭḥolo.
094. Hawili ṭḥolo, hawi koqədrono, lo mhalxono mene w lo əzzi b dukṯo w lo mede w kalux koḥozat."
095. "E", — məlle, — "kakke, aloho samla ḥḏo xer. Baʕ u ṭḥolano b mə gəzze?" Əmmo: "Kakko, may kəḏʕono?"
096. Omər: "De, mhalax, izalax w itax bayne di walaye w kala i walaye kula barqabal diḏax! E, d əzzalaxx w oṯat bi walaye, hama lazəm u ṭḥolano soyəf." Əmmo: "Ašər, ya u aḥunayḏi, b zaḥme yo." 
097. Komər annaqqa hiye, u rabano kəzzele lu raf w nečir diḏe w haž latle me mede, komər hul d aṯi u waxt du mawlodayḏa da čʕo yarḥe. Komər mawladlala u ḥa yawmo yatəmto, koṯe u zʕuro, komər Mḥammad, mu nečir, koḥoyər bi ḥoṯo: ko kala qrəfto, kala məṯto.
098. Komər me d ḥəlle bi ḥoṯo, ġalabe daləq lebe aʕla, omər: "Aʕʕau! Aloho samla ḥḏo xer, ya ḥoṯo, qay hawxa?"
099. Əmmo: "Kakko, baḥs maka w lo mšaylat! Mətyaqnat, b adyawmo u ṭḥolayḏi biṭ, səmle tahluka rabṯo."
100. "E, baʕ aydarbo soyamno?" Əmmo: "Ma mə ksaymat? Bu ḥaylo d aloho nayəḥ." — "Nayəḥ?" — Əmmo: "E." — "Aloho, ya mor škur menux, annaqqa ste nayəḥlax, ya ḥoṯi, hul naqqa ḥreto naṣib l xude."
101. Komər hano stene, i naqqa d oṯewa mu raf w nečir diḏe, Mḥammad, komər i ḥoṯo nəfqowa l qamayte. Komər bəṯr me d hawila, lo l qamayte konəfqo w lo fayəš kawyole moro, xəd meqəm.
102. Mətfakalle bayn ele w l ruḥe, məlle: "Ašər, l ḥoṯi ḥawal kətla. E, lazəm yo, d qoyamno annaqqa, soyamno ǧasusiye aʕla, ḥozina, u ḥawal diḏa mən yo w me mən maṭyolayo."
103. Komər hano stene koqoyəm, kito, ax du bələndǧəh, komibayən u darizan du malko. Komər azzele, grəšle noba aʕla, koḥoyər: ko kale kətla qazo ḥšiṯo ʕal iḏa, ʕal i ṣufro w konəḥto lan naxurat taḥtoye w koməbloleyo lu ʕavd w kəxli w komkayfi.
104. W qayəm u zʕuro, i naqqa d ḥzele hawxa, komər qayəm, mədle lu sayfayḏe, maḥətle b qḏole w ya alla, ya xude səmle qəzd du axur w azze.
105. Komər me d azzele lu axur, mḥele iḏe bat tarte xəṣewər w madəqle, koḥoyər: kale u ʕavdawo, d qṭile, koḥoyər: kale komḥalaqle iḏe ʕal qḏola di ḥoṯo w kale hawo gmoyəd lu tarwoḏo di rezo w du baṣro, komaḥatle b feme tawo w hawo gmoyəd komər kmaḥətle b feme tawo, komər: "ʕAl i mḥəbbayḏux!" W kanne a tre, xd i naqqa d košotən ʕraq, xd aʕ ʕarab, kəmmi "kasak!"
106. Hano stene komər, me d məlle, ḥəlle l Mḥammad omər: "Hu! Hano yare gona, d qṭililux hat? Hawxa saymat am masayəlani? W kale pazapaz di pečake di ḥoṯo, tux lan naʕime, d gawe du axur!"
107. Komər qayəm mədle lu sayfayḏe. Hay u ʕavd omər: "Brazi, flan behvan!" Omər: "ʕAmmo, brazi lo fayəš eba."
108. Komər mədle lu sayfayḏe, bi daqqayo komər qṭile u ʕavd, i ḥoṯo azza w aṯyo b gawe du axur, omər: "Lo zayʕat! Əllah lo kowe, d qoṭannolax, gədmobannolax, mtaslamnax l babi, lo ḥaruli menax."
109. Komər mədle li ḥoṯo w maruxole bəṯre w maḥətle i pečakayḏa quma w ya alla, ya xude səmle qəzd di walaye du babo.
110. Komər komoṭe lar ruʕye, komoṭe lab baqore. Komər kəzzehən, kobi i bəšra lu malko, kəmmi: "Kaṯi u abrayḏux, kəmṭelele ḥḏo, hawile zʕuro."
111. U malko, hiya guhare yo b aḏne, səppe yo. Komər: "Koḏaʕno, dugle yo, Mḥammad lo mṭelele ḥḏo, elo i klabṯayo di ḥoto yo, səmla w čəkla qarʕe bag gežiyat, ono məllile, lo maṣəṯle aʕli."
112. Komər azzeyo w azze su babo, məlle: "Yabo kala! Annaqqa ho menux, ho mena."
113. Mḥammad daʕər hay bu sarbayḏe b šunva w fayəš annaqqa u malko.
114. Fayəš u malko, qayəm marfele u dalolo bayne di walaye, məlle: "Lazəm reše du bayto ṭaʕno d pṯile w ḥa d qayse d moṭitu, mkawemunne, xəd əmmina, bi adro du gubo du qašo.
115. Komər mkawmənne bi adrayo w hedika mədle li barṯayo diḏe w li pečakayḏa masəlqole l qarʕa di košiṯo daṭ ṭarfe w daq qayse da pṯilanək w maḥtole l qarʕayye, omər: "De, šḏayu nuro eba! Kul ḥa ṭro madle daloqo d darbke, ayna, d kətle čuqmaq, ayna d kətle, moṭele ḥuḏo d nuro, de šḏayu b gawa!"
116. Komər səmme, xd u šəkəl di mulayḏe, komər marfalle nuro eba. Marfalle nuro eba, hayo mawqḏəlle.
117. Gdəʕrina annaqqa laf Mḥammad, azzele li walaye. 
118. Komər hano stene, Mḥammad, azzele li walaye, fayəš məqdar haka d šato yo, ha d šato w fəlge yo. Komər fayəš hawxa dlo bəndar w ġalabe koṭoʕən ġamo mi qaḏ̣iye, d aṯyo bu meḥayḏe mu ṭarad di ḥoṯo.
119. Məlle: "Aydarbo soyamno annaqla? Waǧəb yo, d qoyamno annaqa, əzzino, mšayanni ʕal ḥurma. Lo gqəḏ̣yoli hawxa."
120. Komər hano stene mə gsoyəm? Komole i xurǧazinayḏe dinore w komḥaləq ʕal u nav čol w azzele, komər maṭi l ele d ʕarab, lo exər w lo dawra latle, ġalabe d kətyo u elawo ġəlba.
121. Maʕlum yo komər i kone du šex dəṯṯe stene, mbayən yo, azzele zbəṭle ruḥe ʕal i kone du šex dəṯṯe.
122. Komər azzele: "Salamu ʕalaykum!" — "ʕAlaykum əssalam!" Komər qayimi me qume: "Ahla w sahla!" W yatu, mkaramme ġalabe w mqadammalle qaḥwa w čaye, štele, fayəš tloṯo yawme. ʕAde yo gabayye, lo komšayli.
123. Komər bəṯr ma tloṯo yawme u šexano məlle: "Ha abri, i ḥadisayḏux mən yo? Kobaʕno, d maḥkatli, d əmmatli."
124. Məlle: "Ašər, ya šex diḏi! Ya šex Aḥmad!" Məlle: "Ašər, i qaḏ̣iyayḏi kobaʕno, aṯino li mərhovaniyayḏux." — "Li mərhovaniyayḏi aṯat?" — Məlle: "E." — Omər: "ʕAl aʕ ʕayne!"
125. U šexano stene, abnoṯe latle, w məlle "ʕal aʕ ʕayne" stene, haw kowe. Lazəm yo annaqqa, d mšayele ʕal ḥḏo, faqat komər lu šexano kətwayle tre aḥunone, kul ḥa mann aḥunonayḏe kətle barṯo.
126. Komər ʕaṣriye mšayele komər ʕal ag gərgər diḏe, komər latimi lu diwan, məllalle: "Ya u ʕamayḏi, kətli štaġaliye, gdomannuxxuyo, lazəm yo, d maširutu aʕli, be mə soyamno." Mərre: "Ḥḏo xer, ya u šex diḏan, amər!"
127. Məlle: "Ašər, u zlamano aṯi li mərhovaniyayḏi w kalxu kəḏʕitu stene, ono wert latli, abnoṯe latli."
128. "E", — məlle (l ḥa, kətwa sowo baynaṯṯe, məlle), — "ya u šex diḏi! Kale kətlux tre aḥunone, izolux, lazəm ann aḥunonayḏux, hama ḥa manne obe i barṯayḏe lu zlamano, xna mə gtowe?" — "E", — məlle, — "ašər, haṯi ste ṭowo yo."
129. Komər qayəm u šexawo, bi saʕayo məllele lu aḥunayḏe u rabo, məlle: "Ya aḥunayḏi!" — Məlle: "Mən yo?" (d naʕəm mene).
130. Məlle: "Ašər, lalyo ḥreno, sumu i ḥazəriyayḏi, gdoṯeno l gabayxu." — "E", — məlle, — "ahla w sahla, ʕal aʕ ʕayne!"
131. Komər azzele, məllela li ḥurmayḏe: "Aḥuni ṣafro gdoṯe l gabayna, mbaṣəṭ lawġəl maʕadele w sume! Ṣafro gdoṯe aḥuni l gabayna."
132. Komər hano stene, i ḥurmayḏe, komər səmla, mṭela baran, ḥšela bi rezo w mbaṣaṭla lawġəl w səmla, xəd aṯi mena.
133. Hawi ʕaṣriye, aṯi: "Šlomo aʕlayxu!" — "Ahla w sahla, ʕal aʕ ʕayne!" Komər yatu, mqadammalle i ṣufro w axile. Omər: "De, ya u aḥunayḏi, amər annaqqa u maqṣad diḏux!"
134. Məlle: "U maqṣad diḏi, aṯino l mərhovaniyaṯxu, kalxu kəḏʕitu, ono wert, abnoṯe latli, w lazəm yo, d i barṯaṯxu, kobaʕno, d obitula qumi lu zlamano."
135. Komər u babo heš lo ǧġil, i emo komər məlla, madʕalla mi qurniṯo, mi anəške, e məlla: "Ya u šex diḏi, kalux kəḏʕat hat stene, ašər kito ʕaybo bi barṯayḏi w b ker d dukṯo nuxrayto lo kəṯyo.
136. U ḥa yawmo koḥayrono, kala kmədla li naynəke w kala kmaydola w kosərqo sawka w kogəxxo, hama xd ad daywone. Ašər i barṯayḏi lə kmanfʕo li nuxrayto, kəbʕono, d lo mḥalqat poṯo aʕli."
137. Me d məlla hawxa komər u šex stene ǧwamer, fhəmle. Məlle: "Haṯe lo kowe, lo kobola." Komər daʕər b lebo twiro.
138. Daʕər deri yawmo, məlle lu aḥunayḏe u ḥreno, d naʕəm mene, komər məlle: "Aḥuno, lalyo ḥreno lazəm, d oṯeno l gabayxu." — "E, ahla w sahla!" Komər qayəm hano stene, ʕaynan bu šəklawo hawxa mbaṣaṭle lawġəl w səmle heš zəd mu ḥreno, komər zbəṭle kram lu aḥuno.
139. Komər azzele ʕaṣriye, komər grəšše i ṣufro qumayye, axəlle, məlle: "Ašər, de annaqqa, ya aḥuno, maḥki ve, l mən aṯat, mən yo u dard diḏux mən yo."
140. Məlle: "Ašər, u dard diḏi, ono, kalxu kəḏʕitu, abnoṯe latli. W aṯi u zlamano, lazəm yo, d lo madəʕrinale. Madam məlli "ʕal aʕ ʕayne", lazəm yo m ayko, towe, mfayadnole ḥḏo. Kobaʕno, d obitule i barṯaṯxu."
141. Məlle, u zlam rabano heš lo ǧġil, štaġaliye ʕal a zlame lo fayəš, layt, komər li ḥurmayḏe disa madʕalla, məlla: "Ašər, ya u šex diḏi! I barṯayḏan lo kəṯyo b ker di nuxrayto. U ḥa yawmo ono stene ṭreli i ḥšəmto du babo w maḥtoli taḥte di mkabbe w məllila əmmono: "Ḥur, i ḥšəmto d babax, d lo gayšat eba!" — Məlla: "Abadan lo gayšono eba." — Kəmmo: kaṯyono me larwal, koḥayrono, ga i ḥšəmto du babo axilola, ṭrela u babo dlo ḥšəmto, beadab yo. Lo kəṯyo b ker di nuxrayto." Me d məlla hawxa, qayəm u šex, nafəq.
142. Komər nafəq: "Aydarbo soyamno w nošo maširone stene layt, ašər gqoreno lu diwan diḏi, d ḥozina, be mə gdəmmi."
143. Komər disa latəm u diwan diḏe, məlle: "Ya gali noše, d kəttatu aš šewərdar diḏi, gdommanuxxu mede, d maširitu aʕli. U zlamano adyawma aṯi, lo madʕannole bemərad, madam aṯi li mərhovaniyayḏi, lazəm yo, d qoyamno qm u ṭaʕnayḏe w d samno ḥaraka l goran du ḥal diḏi. W amaruli, mašeru aʕli: ono, abnoṯe latli w aḥunoni stene lo ḥərralli, amaruli, be mən soyamno!"
144. Komər kətwa ḥa sowo, azzewa b əšne ġalabe, məlle: "Ya u šex diḏi, məqqa kəbux fəltat bəṯre du mede, d latyo mede. Ono gdomannolux ḥḏo raḥat w sahl." Omər: "Mən yo, ya maḥfuḏ̣?" Omər: "Gdomannolux. Lo kale kətlux ǧeriye? Hate kəmmila Zamrud. Maxrabo, hedika izolux, maḥət i ǧeriye bəṯre, ṭro d əzzele, may koḏəʕ, i barṯayḏux yo, latyo i barṯayḏux? De hamma izolux, gdəzzele lu bayto, hiye gdomər: "Huleli ḥḏo!" May koḏəʕ?"
145. Omər: "Ašər, ʕal baxti, hano u mamrano ġalabe ṭowo yo!"
146. Baʕ i ṣətra d aloho luyo ʕal Zamrud! Zamrud, mə zamrud hat? Komər ṣafrayto gxərṭo aš šarʕe, gkənšəlle w lə gmašiġo lo iḏa w lo poṯa hul deri yawmo, kəmmo: "Ma lo ṣafro ste gxərṭono?" Komər sappoṯa zayiri, hawyo k ul ḥḏo rəṭlo maš šarʕe w mqašfi iḏoṯa, w aloho mhawən!
147. Komər qayəm hedika, maruxole bəṯre d Mḥammad, w ya alla, ya xude, ṭləble xaṭər maḥ ḥaḏ̣ire w mene wa azze.
148. Komər azzele, qunaġ d yawmo komər raḥəq mu el, komər məllale: "Əšmux b xer?" Məlle: "Mḥammad."
149. Kəmmo: "Gdəmmallux. L babi balki lo mawṣelelux, faqat ono gmawṣyallux." Məlle: Amər, ya flan!" Məlla: Aḥna, bi ʕadayḏan, kətlan, i naqqa d komḥawlina ak kaloṯo, ak kaloṯayḏan, hul arbʕi yawme lo kowe, d ḥozən ṣərte d ḥḏoḏe, mahr lo kowe aʕlayye. Komər bəṯr mann arbʕi yawme, henu komər kməhrənne w kowən aṯto w gawro."
150. "E, ṭowo yo, be aydarbo yo u qanun dəṯxu, lazəm yo, lə kmaḥrawnole, ono stene, be aydarbo yo u qanun dəṯxu hawxa."
151. Komər hano stene qayəm, mamṭele Zamrud, maḥtole bi qurniṯo w edi kəzzele hiye lu raf w nečir diḏe, kosaymo i ḥšəmtayḏe, i qroṭən diḏe w kəmšaḥnole maye w gxədmole. Komər hul lu xətm dann arbʕi yawme, hiya gxədmole.
152. Komər bəṯr mu xətm dann arbʕi yawme w yawmo bu yawmo, ann arbʕi yawmanək, komər gdəzzawa lu ḥəmmam w kməṭyowayla luḥo manək, mu ṣafono zaytun ġarano w gməṭyowayla lu fike mani rakixani w gəmšaḥnowayla qarwana d maye w gčaykowa ruḥa bayn am mayanək, gmaqimowa i kaffa du ṣafono, šawʕi druʕe ʕəl mi qarwana w gdəṯyowa li lašayḏa, kəḏʕat, aqqa šarʕanək simila laše ʕal ruḥa w mnaḏ̣afla sappoṯa muwasəx daš šarʕanək.
153. W maʕlum yo u zlam stene, d arbʕi yawme, d mičək bi raḥa, kowe šmənto kowe ṣpahi, kmaqbəl.
154. Komər u xətm dann arbʕi yawme, komər nafiqo annaqla Zamrud l qamayte d Mḥammad, larwal mi walaye, məlla: "Ahla w ġalabe b xere l Mḥammad! Adyawma kaməl u ʕadad dann arbʕi yawmayḏan w aṯyono l qamaytux w annaqqa mətfakər w ḥur!"
155. Komər məlle: "Mḥaləq ruḥax li arʕo!" Komər mḥalaqla ruḥa li arʕo, komḥele u tir w kavan diḏe, mašpaʕle bi xəzenayḏa. Komər axər aṯən lu bayto, annaqqa hawən aṯto w gawro w bi walaye fayišo i walaye laǧanayye.
156. Ya, aḥuni Šabo, mə gdomannux? Hano stene, Zamrud, kətla msarqo d dahwo, kibe druʕo.
157. Komər qayimo, azzehən u ḥa yawmo. Yawme di ʕruto wa, azzehən lu tešiġo daǧ ǧule, d mašiġi aǧ ǧulaṯṯe, komər mašəġġe laǧ ǧulaṯṯe kulle w hawi ṭave — ax du yawmo d adyawma, d kətwa yawme d ḥamšo, d aṯi i ṭave xurtaṯe aʕlayna."
158. Komər i naqqa d ḥzalle, aṯyo i ṭave, mədde lak kənǧkaṯṯe, laǧ ǧulaṯṯe, malimənne, ya allah w azzehən lu bayto. Bəṯr mu telimo daǧ ǧule ṭralle u msarqaṯṯe tamo ʕal fema di ḥawz dam maye di bərke.
159. Komər me d aṯən lu bayto, əmmo: "Ašər ṭaʕyono u msarqo." Hiye omər: "Bayt d babax xna msarqo layto? I walaye kala mliṯo msarqe mani."
160. Əmmo: "Ya Mḥammad, izolux lu msarqo, mamṭiye, gmaḏ̣əllan u msarqano. Kəbʕono, d əzzux, moṭatle žboy d aloho d moṭatle." — "Mə? Mayṯat hat w u msarqo aʕmax!" Səmla w lo səmla li ḥurmayḏe, l azzele, lo səmle b diḏa, ǧwamer, gawro ṭowo wa.
161. Komər aṯi u msarqawo, mbela li lahiye li gole di walaye du šah du ʕaǧam.
162. Mḥela li lahiye aʕle, qləʕla, mbela li gole taḥte di walaye du šah du ʕaǧam.
163. Komər azzele ṣafrayto, koḥoyər: ba msarqo layt, mobela li lahiye w azze.
164. Gṭorina annaqqa me Zamrud w me Mḥammad harke, gdəzzano bəṯre du msarqo.
165. Komər u msarqano čik bi gole taḥte di walaye du šah du ʕaǧam. W kətle səsyo komər lu abro du šah du ʕaǧam, kətle says (ḥa, xd u Gwargsano, d kətyo harke yatiwo).
166. Gmawbewayle, gmaštewayle w gmamṭewayle, ksamwayle maḥas w čakwayle lawġul w mede ḥreno lo soyamwa, šoqalwa u maʕaš diḏe.
167. Komər u ḥa yawmo may yawmoṯe d aloho koqoyəm, komawbəl u səsyano, d maštele, komər kḥoyər u səsyo bi gole w kozoyəʕ w kǧofəl. Məlle: "Aydarbo soyamno? U səsyano halbat waw kətle, d lo košote."
168. Komər azzele, məllele lu abro du šah du ʕaǧam, məlle: "Mətyaqnat, hani olam d tre yawme, u səsyayḏux lə kšote w mayəṯ mu ṣahwo. Kobaʕno, d oṯat, ḥozina, be qayyo."
169. Komər aṯi u ḥa yawmo hiye stene ʕam u səsyayḏe, aṯən hiye w says diḏe, mṭalle u səsyo w mamṭalle l fema di gole, ḥəlle bi gole, mtaxalle, mahzamle, hayoyo d lo qrəfle qḏole du says diḏe stene.
170. Məlle: "Ašər, i golaṯe waw kətla d ḥozina, qrayunne laġ ġawwaṣ, las saḥoye, d soḥən bam maye, bu baḥar."
171. Komər mamṭanne, marfanne bi gole, komər səmme sobahiye, mawfaqle lu bašġawwaṣ dəṯṯe, mawfaqle msarqo d dahwo, komər ḥatta am mene, d kətne bayne du msarqawo, kanne dahwo. 
172. Komər hawile kulle kadar lu abro du šah du ʕaǧam ʕal u msarqawo. D ḥzele am menanək, aḏəʕ, d pirat ne w kanne d dahwo bu msarqawo. Məlle: "Aydarbo soyamno?"
173. Komər nafəq, məlle: "Ašər u msarqano, ənkan d oḏaʕwayno, m ayko aṯi, gədəzziwayno bəṯre du msarqano, bəṯra di murtayḏe, elo lo koḏaʕno."
174. Komər mṭele arbʕi sehraband, səḥḥar, marfanne b ḥḏoḏe.
175. Komər l ʕəsri marhaṭṭe ʕəsri w l ḥṣar marhaṭṭe ḥṣar w l ḥamməš marhaṭṭe ḥamməš, axər i ḥarayto l ḥḏo marhaṭla kulle.
176. Kəmmo: "Ya u abrayḏi! I arʕo maḥərwalla, maʕəmralla? Aməlli, be mə saymono! Ənkan d mazərqono harke, u Ṭuro d Šigur gṭəryono b ḥḏo, d mikawzər w d rabəʕ lo yoʕe ebe w lo morəq, aməlli, be mə kəbʕat!"
177. Məlle: "Ya yade, ya ḥurma, d kəttat naṣiḥ, mašhur! Ono mede lo kobaʕno menax, lo i arʕo maḥərwat w lo maʕəmrat! Kobaʕno daʔiman, d i arʕo huyo ʕamərto, faqat i murto du msarqano kobaʕna menax." — "I murto du msarqo?" — Məlle: "E." — Məlla: "ʕAl aloho w ʕali, ya abri!"
178. Koməq qayimo, səmlala dulabo bas səḥrat diḏa w rawixo ebe, komər ʕalyo barban d ǧoke dam maye w ǧiwo ǧiwo dam maye. Komər ʕalyo, azzala, d əzza li walaye. Maṭyo lu surəh di walaye, naḥito mu dulabkayḏa, qayimo, azza li walaye."
179. Azzala li walaye, maʕlum yo u bayto d Mḥammad, mbayən yo. Komər azzala l qume du tarʕo, mḥela ʕal u tarʕo "raqraq", nošo lo madʕalle aʕla. Komər mḥela, axər ʕal u tarʕo həngi maʕəǧzila, komər nafiqo Zamrud, məlla: "Man yo hayo?"
180. Məlla: "Yade, ono no kəṯyono mu ḥaǧ w ḥultax no. Ašər azzən aḥ ḥaǧǧaǧ w ṭralle meni bu darbo w fayišono. Halax, ya barṯi, ftaḥli u tarʕo, uʕdo d qaymono, d oballax brukṯo m du ḥaǧ w d nəfli ab burkoṯe du ḥaǧ lawġəl dəṯxu w d aloho mnaṭarxu w an naʕimaṯxu. Fayšono ono stene adlalyo harke, baṭilo no w ṣafro gdəzzi."
181. Məlla: "E, alo mayṯat, šwaʕmo əšne fayšat tamo! At tarte ʕaynayḏax gmaṭirənne, lo kowe, d oṯat lawġul!"
182. "Hay aman d axil, ya barṯi, ḥwayli, kəbʕono, d əṯyono lawġul." Əmmo: "Abadan i mkaniye latla!" Omər səmla w lo səmla, lo ḥuyola.
183. Haṯe stene mə ksaymo? I ḥurma yatiwo ʕal i sqafto du tarʕo d larwal w fayišo tamo, hul tawi ʕaṣriye.
184. Me d hawi ʕaṣriye, komər hano stene, Mḥammad, koṯe mu nečir, kale rawixo. Koqaymo i ḥultəke benamardi nakər w latla lišono d məǧġolo? W ġalabe stene miləġa noquṣto yo, ḥatta d lo məblo Mḥammad mu darbo w d əzzala, ʕəbro lawġul? Komər qayəm azzala li rkebayḏe du maʕrag, nšəqla: "Ya ahla w sahla, ġalabe b xere, ya u abrayḏi, aṯat."
185. "Ha! Qay harke hat, ya ḥulto?" Məlla: "Ašər, ya u abrayḏi, lo kəḏʕono, i ḥurmayḏux yo, ḥoṯux yo, i barṯayḏux yo, lo kəḏʕono, mə šəkəl yo. Azzino lawġul, alfo ṣuʕre mṣaʕallali w səmlali beʕarz. W səmli, lo səmli, lo ṭrela, d ʕəbrono ḥatta lawġul.
186. Komər me d məllale hawxla l Mḥammad, komər Mḥammad: "Tax, ḥulto, tax, ḥulto, lo zayʕat!" Komər qayəm, məblole lawġul.
187. Səmla, lo səmla li ḥurmayḏe, əmmo: "Lo moṭatla! Gmoṭelan zarar mena" — səmla, lo səmla, čara lo səmla mene. Komər qayəm w maʕəbrole lawġul w fayišo lawġul w hano stene kəzzele. I naqqa d komaqəṯ, ḥatta u qallən diḏe komaydo, kqəsfo, maydo i maške w komaḥto i nuro ʕal u qallən diḏe.
188. Komər: "Hn, ḥaru bayto, ḥaru bayto, e, lo ġariqat bi ḥultəke? Qay əmmatwa, lo moṭatla?" — "E", — kəmmo, — "ṭrowe, ṭro ġərqono eba."
189. Komər hano stene fayišo, tre, tloṯo yawme, komər u ḥa yawmo məlla: "Ašər", — məllala li ḥultəke, annaqa hawyo amin aʕla, məlla, — "ašər, annaqqa gqaymono, gḥayfono!" — "E", — məlla, — "tax, barṯi! Tax, ḥayfallax!"
190. Komər hedika ḥifola, komər qrela səḥər aʕla, komər darḥal ṭayər leba me Mḥammad, W məlla: "Ooo, ma Mḥammad mən yo? Haka d ḥozatwa u abrayḏi u abro du šah du ʕaǧam, gədṭoratwa me Mḥammad w darḥal gdoṯatwa bəṯre! Ma hano mən yo? Ma zlam hano, mən yo?" Komər məlla: "Mu lebo?" Məlla: "Ašər!" Kəmmo: "De, zux, mamṭiye larke!"
191. Qayimo i ḥultəke, azzala, mṭela u abro du šah du ʕaǧam, mamṭela lawġul.
192. Annaqqa i ṣənʕayḏe: kul d oṯewa, gdomarwa, gdomarwa: "Mḥaləq ruḥax li arʕo!"
193. Məllala li ḥultke: "I naqqa d omər "mḥaləq ruḥax li arʕo", amər: "Aʕʕau, ma xna hawat Usuf Pelawan, d ʕal aš šawʕo baḥare, kito alfo w šwaʕmo rawixe ʕal i rəmḥayḏe kṯiwe?
194. Mən yo ma mbahdeluxlan bu ḥaləq ruḥax ʕal i arʕo? Alo, lo kəmḥalqono ruḥi ʕal i arʕo!" I naqqa d əmmatle hawxa, gəzzeyo lu šar d Usuf Pelawan, gqoṭele." Komər haṯe stene mašəlla aʕla.
195. ʕAṣriye, i naqqa d aṯi, omər: "Mḥaləq ruḥax ʕal i arʕo!" Əmmo: "Šqilux i ruḥayḏi. Ma xna hawat Usuf Pelawan, d əmmatli kul yawmo "izalax, mḥaləq ruḥax li arʕo, mḥalqono ruḥi li arʕo."
196. Omər məlle: "Howe i nvinayḏax ḥaram aʕli, d l əzzino l Usuf Pelawan w moṭenole."
197. Komər hano stene me d məllale hawxa, məlle: "Ašər, waw kətla li ḥurmaṯe diḏi, d ḥozina."
198. Komər hedika azzele b imomo, komər kətwa tuṯo. Azze, saləq l qarʕa di tuṯo, məlle: "Ašər, gəmʕayašno adyawma lawġul."
199. Komər mʕayašle lawġul, komər kḥoyər: konofaqla ḥa, kətle gulke di kəmmayḏe, kiba ḥamšo druʕe, kala koqəlyo bi ǧoke d ṭize w kala hiye w i ḥultəke kanne ʕal qarʕa di goro.
200. W koḥoyər, kaṯi zlam, ko kətle ṣabaṭ b ḥaṣe, kibe qumṯo, w maḥatla lawo stene taḥta di tuṯo w komər qayəm, mədle lu ṣabaṭ diḏe, ftəḥle, nafəq ḥḏo Gurǧe mene.
201. Li Gurǧayo ste: komər maḥatle lu zlam qarʕe d doməx, daməx papuko. Maḥatla qarʕe ʕal i kefo, mədla, mofaqla ʕavd mu hnawo diḏa, mu ṣabaṭ diḏa. A tre ṭoʕanwalla papuko du zlam.
202. Komər qayəm hano stene, məlle, ʕaǧizi, məlle: "Qum, ṣxar u ṣabaṭ diḏax!" Omər ṣxəlla, maḥatla u ʕavd w mədla, ṣxəlla u ṣabaṭ diḏa w u ʕammuko stene annaqqa d əzzele bu darbayḏe, komər məlle: "Tux kuro, mʕazmo hat gabi!"
203. Mə gmakuno rešayxu? Komər hano stene məblile, mʕazmile, məlle: "Səmlan ʕazima d šawʕo."
204. Nḥəlla šwaʕ qaze. "W de annaqqa ḥšayən!" — Məlla: "Bavo, aš šawʕo ayko ne, ono w hat tane na?" Omər: "Komannax: kətte axole, šawʕo na."
205. Komər nḥəlla aq qazanək, šwaʕ qaze. Kiba d əmmo: "Mə?" Nḥirila w simila, ʕaṣriye məlla əmmo: "De, tux!"
206. Məllela li ḥulto omər: "Ḥulto!" Əmmo: "Mən yo?" Omər: "Mawfəq u kumṣohro!" Qayimo mawfaqla. W məllele lu ʕammo stene omər: "Tay, mawfəq i ḥurmayo diḏux!" Mawfaqle i ḥurmayḏe. Məllela li ḥurma: "Tay, mawfəq u ʕavd stene!" Mawfaqla hawo stene. Omər: "Hawina kmo?" Əmmo: "Hawina šawʕo."
207. Komər mə gdomannuxxu? Annaqqa u ʕamukko w u braziyayḏe hay kəxli. W hanək, a ḥrene, fayiši b ḥəl w ḥayaṯe, koqoyər u fako w koʕoṣe b qḏolayye.
208. Komər hedika qayəm annaqqa, qṭile u ʕavd w i ḥurma du ʕammukko w sarṣohro w i pire qṭilile, omər: "Huyo i nvinayḏax ḥaram aʕli! Gəzzi l Usuf Pelawan."
209. Axər mə gdomannux? Qayəm azzele l Usuf Pelawan, laqile qum walaye, məlle: "Šlomo aʕlux!" — "Ahla w sahla, ʕal aʕ ʕayne!"
210. Ko kətle məssine b iḏe, gzobəṭ u dastulmež diḏe.
211. "Ha, l ayko azolo hat, l ayko lo?" — Omər: "Ašər, gəzzino se Usuf Pelawan, gəzzino lu šar diḏe."
212. L Usuf Pelawan omər: "E", — omər, — "de, tux, fəš harke! Uʕdo gdomannux, Usuf Pelawan ayko yo."
213. Komər fayəš, hul d zbəṭle u dastulmež diḏe w mawbele annaqqa lu bayto, omər: "De, tolux lu bayto, annaqqa d maḥkenolux."
214. Komər mawbele lu bayto, annaqqa maḥkelele. Omər: "Lu šar diḏi aṯat?" Omər: "E." Omər: "Ya u aḥunayḏi, ono, kalux kḥozatli, Usuf Pelawan no, alfo w šwaʕmo rawixe bi navruke daš šawʕo baḥare ʕal u baḥar lə kmakfeline.
215. W komanno, d lalʕəl meni layt, w kalux koḥozat, maṭi ʕumri lu ḥalano. Itaw, d maḥkenolux w d omannux."
216. Omər: "Ono mwaʕadwayli ʕar ruḥi, məlli: i mkaniye latla, d moṭenoli ḥurma, d mičək ḥalwo disane b fema", — omər, — "qayəmno, fayəšno se ʕammi, i ḥurma d ʕammi l ḥal ḥreno wa. Məlli: "I naqqa d mwaldo, ənkan d huyo barṯo, lə kṭoreno, d ḏayqo u ḥalwayḏa w gmoyadan, gmahzamma.""
217. Omər: "Qayəmno, fayəšno qume du tarʕo, li heviye di walade di barṯo di ḥurma d ʕammi, d mawldo barṯo.
218. Komər fayəšno, məlli: "Mən yo i dargəšto di ḥurma d ʕammi?" — Məlla: "Ašər, kačke yo." Omər qayəmno, midoli hama tavda w i pečakayḏa w ya allah! Lo ṭreli ḏayqo ḥalwo d ənsane."
219. Komər məbloli, omər axər simoli b more w maṭina komər, ḥatta d miḥalina ʕal ḥḏoḏe."
220. Omər qayəmno, məllila: "Ya barṯo d ʕammo!" — Əmmo: "Mən yo?" — Omanno: "Ašər, annaqqa d əbʕat, aṯto w gawro, w kəbʕat stene, gtowina b ḥoṯo w aḥonuṯo gab ḥḏoḏe." — Əmmo: "Abre d ʕammi, ma xna ṭaw menux no?"
221. Omər: "Koḥozatla stene, kla ha bu šubbak, simoli qaqwoniṯo." Komalla komər: "Hawxa yo, latyo hawxa?" Koməḥyo u nəklayḏa bi arʕo, kəmmo: "Hawxa yo."
222. Komər bəṯr mayo i barṯo d ʕammi aṯyo w hawina aṯto w gawro w annaqqa komər azzino, maḥətli u quṣrayḏi bi navruke daš šawʕo baḥare. Kətli səsyo bay w ḥa baḥri.
223. Omər ono gqoyamno, growaxno ʕal u bay, hiya gədrawxo ʕal u baḥri, gdəzzala se ʕavd, koməstaʕməl aʕma bu maqṭaʕ du baḥar, a.
224. Komər me tamo qayəmno, azzino, mawfaqli eba xayifo. Me d kəzzala, gmaḥto i ḥmərto di šamṯo b aḏni w qayimo gdəzzala, gdomaxno, ono lə gmofaqno b ruḥi w gdəzzala. 
225. Omər hedika u ḥa yawmo hawino nobači aʕla. Omər maḥətla i ḥmərto di šamṯo b aḏni. Omər qayəmno, šmiṭoli, maḥtoli taḥt. Ḥəlli, azzala lu səsyo baḥri, mawfaqla. W qayəmno ono ste, rawəxno ʕal u bay barban ḏida.
226. Azzino barban diḏa, komər azzino, komaṭyo li škafte, azzino: ko i barṯo d ʕammi ko qayəmla u ʕavdawo bač čugane w koqṭilole, makəmle u baṣro di lašayḏa bač čugane.
227. Azzino l su ʕavdawo, komər kale kmoḥela. Komər ono daʕənno lu bayto. Komər bəṯr me d aṯyo, hedika omanno: "Tayli i xurǧazine!" Maḥtoli ʕal u səsyayḏi. W azzino, qṭəʕli qarʕe da tloṯo yatumayḏa. Hawila tloṯo yatume mu ʕavd. W qṭəʕli qarʕe da tloṯo yatumayḏa.
228. Komər qayimo hedika — mə gsaymo ʕal u qaḥrawo — komər mədla rawṭo mani dam məradat, komər w mḥelaliyo, əmmo: "Howat kalbo!" Omər koḥoyanno bi šladayḏi, kohawino kalbo.
229. Azzino si barṯo d ʕammi, qayimo, mḥelali rawṭo, əmmo: "Dəʕrat, xəd meqəm!" Daʕərno, xəd meqəm.
230. Mṭeli u rawṭawo, mḥelilayo li barṯo d ʕammi, simoli qaqwoniṯo."
231. W mawbele Usuf Pelawan aʕme lu bayto w lo ṭrele qoṭanna w fayəšlayo i qa hnayo... w hun žmira saġ!

======
Ritter: 114. Bar_ʕ Lied eines Maedchens.txt
001. Elo me ṣafro, ya rab, gqaymono.
002. Li bažne ḥliṯo w li qumṯo ḥliṯo, ya rab, gəmʕadlono.
003. Šuġlo l bayte d babi lə ksaymono.
004. Lu qalam ʕal u kaġat gmakərxono,
005. Elo maktub lu ḥabibo d lebi gəmšayʕono
006. Elo mə gdəmmono w mə gṭəryono?
007. Šuġlo l bayte d babi lə ksaymono
008. Elo me ṣafro gqaymono, gdəmmono
009. Ya ǧirane, laǧanayxu kəmmono
010. Elo ʕal u lawəkayḏi, ya rab, gkərxono
011. Lak kullat d lebi aʕme gmafirono
012. Lu taqsi qum tarʕo d babi gmətyono
013. Lab bal w kamaxatayḏe ʕal u kursi gəmʕadlono
014. Mə gdəmmono w mə gṭəryono?
015. Elo bale m adyawma w ze saʕaye ʕal druʕe gəmʕadlono
016. Šuġlo l bayte d babi lə ksaymono
017. Laǧ ǧule qm i ʕayno gmašiġono
018. Darbe du lawkayḏi gəmʕayšono
019. Li ǧwaniye mi ṭawle, ya rab, gməfqono
020. Lu maʕrag aʕla gmaḥtono
021. U torino du baytayḏi gmaruxono
022. W mu durben ʕal ak kabokat gəmʕayšono
023. Li fərǧa laǧane gədsaymono
024. I ġəzale mi barriye d Xalaf Aġa gmaqimono.

======
Ritter: 115. Sl_Mi Basus und Gorgis.txt
001. Mi qriṯo d Midən. I qriṯaṯe diḏi, hiye korəḥqo me Məḏyaḏ, mede arbʕi kilomatrat lu gabo di sloqe d yawmo, bayn l Məḏyaḏ w l Gziro yo, b fəlge du darbo bayne la tre qəryawoṯe.
002. Koməḥšowo i qriṯaṯe, ḥeḏora kule Ṭaye ne. Lu medano aḥna, lišonan kofoyəš, koməxləṭ xabre ebe, kurmanǧi. Me naʕimuṯan aḥna koyəlfina u lišonayḏan u suryoyo w u lišono kurmanǧi ʕam ḥḏoḏe.
003. Annaqla gdomannanxu čiroke w gdomannanxu, aydarbo, aydarbo kowe u hno.
004. D kəzzehən gab ḥḏoḏe li štaġaliye baq qəryawoṯani, kolətmi ʕaṣriyawoṯe b bayto.
005. ʕAṣriye ba tre dak konunoye u šuġlo gabayye baq qəryawoṯani kowe ġalabe noquṣo. Dworo latte, ʕǧofo latte, mḥoyo d maro layt. Ksoḥo d karme layt gabayye. U mede, d kit gabayye: kit gabayye zqoro.
006. Hən mənne lo kəḏʕi zəqri, dawore ne. Kofayši hani a tre yarḥani, lappe lo duri, lo saymi mede, kowən yatiwe bu bayto. B imomo kokənši ag goronaṯṯe mu talgo.
007. Bəṯr me fəlge d yawmo koḥozən ḥḏoḏe, kəmmi: "Adlalyo gəzzano l ayko li štaġaliye? Masala gdəmmi: "Gəzzano gab u ʕammo Yuḥanən!" A. Gdobən xabro l ḥḏoḏe, ʕaṣriye glətmi bu bayto d ʕammo Yuḥanən, d əmmina.
008. Gyətwi, gdoṯən more du bayto, ksaymi nuro. Kit konuno b fəlge du bayto, komaḥtile, koyətwi ḥeḏore, komaḥti bandoke, koyətwi ʕal i arʕo, koyətwi ḥeḏor i nuraṯe. More du bayto kamṭənne nabišoṯe, tene, ḥalile, komaḥti qumayye, kəxli, koməǧġoli, mən hawi u yawmawo bi qriṯo, i ʕezo d man hawila, i tərto d man hawila, man gniw me gabe mede.
009. Gdəmmi masalan: "Walla, be Daḥḥo d Be Gallo, gniw me gabayye tre ʕeze bramšəl." — "E, ma gniwile?" Gdəmmi, gdəmmi: "Ma xno kit žġayni mu kalbawo d Məḥko? Hawo koṯe kul lalyo, gmobele mede me bayto!"
010. Bəṯr me d məǧġoli hawxa əšmo, mə hawi bi qriṯo u yawmawo, ḥa gdomər: "De, ḥolo Daḥḥo! Amallan čiroke lo! Ṭray mi štaġalyaṯe kula!"
011. U ḥolo Daḥḥo gdomər: "De ma xlo, layt žġayni mini peva, d omər čiroke? Ṭro Malke adlalyo omarxu!"
012. Malke gdomər: "Haw ḥolo Daḥḥo! Hat yatiwo, man kibe d omər čirokat w komaǧre məǧġəl l qulux?" Gmaḥti i hno kula b qḏole d ḥolo Daḥḥo.
013. U ḥolo Daḥḥo gdomər: "E, mə kəbʕutu, ayna čiroke kəbʕutu? Ma xlo fayəš čirokat, d lo məllilalxunne?"
014. Gdoṯe ḥa, gdomalle: "Amallan i čiroke d Šer w Šəngal!" Ḥreno me tamo gdomər: "Ho, hani ʕəsri kore šamiʕinala." Gdomər ḥa: "Amallan Raxša Balak!" Ḥreno me tamo gdomər: "Hate ze šamiʕinala." Ḥa gdomər: "Amallan d Xangir!" Hawo ze gnofəq ḥa ḥreno, gdomər: "Haṯe ste šamiʕinala." 
015. Qayəmno naqla ono, məllile: "Amallan, ḥolo, haṯe i čiroke, d kəmmi aʕla: kit ḥa karyo!" Omər: "Qwiro, mən yo ayna karyo yo, d kəmmət?" Omanno: "Kəmmutu aʕle, karyo yo, daqne yarəxto yo, lo koḏaʕno." Omər: "Ha! E, haṯe, d kəmmile Qumṯo ṣito w Daqne druʕo?" Omanno: "E, haṯe." Omər: "E, de gdomannuxyo."
016. Annaqla komər: "Baš, kətli šarṭ ḥa." — Man? U ḥolo Daḥḥo. — "Mən yo?" — Komər: "ʕAwwəl bari me d omanno, mbalašno bi čiroke, ayna d kobəʕ mazrəq, kobəʕ šote, kobəʕ soyəm mede, ṭro maxle ruḥe, bəṯr nošo lo qoyəm!"
017. "E", — gdomanne, — "ono gəzzi, amṭeno am maye, gdomanno: walla hawxa ṭowo yo. Ayna d kobəʕ maye, uʕdo gəzzi, gdamṭene uʕdo."
018. "Bas, ḥolo, ḥur! D omannux, komanne ono, lo, xud kul lalyo, saymətlan: fəlge di čiroke qəṭʕətla w d əmmət: tayimo! Ono haṯi koḏaʕna ha!"
019. "E", — gdomər, — "e, qwiro! Elo ono komanno i čiroke, i naqla d koqoṭaʕna, koḥozeno, emux nayiso, qarʕa qayəṯ ʕal kaṯpe d babux, mi naqlayo edi gqoṭaʕna w gdomanno: "Tayimo!"
020. Gdomanno: "Ho, qay lo šamiʕət, mən hawi?" — Komər: "Mən hawi?" — Komanno: "Lo adyawma babi səmle gawruṯo, mḥele šaqame l emi, walla azza. Ġbino, azza gab babe babe."
021. "Hak! Komər naxwa ramḥəl kobəʕ, əzzan, mamṭinala." Komanne ono: "Gamṭətla, lə kmamṭətla uʕdo, amallan i čirokayḏan!"
022. Annaqla gdomər: "De, qum, amṭilan qmoṣo d ḥəmṣe ze! Səmlan əšmo d kunfəṣke bayn i nuraṯe w bəṯṯər gdomannannxu!"
023. Gəzzi, gamṭeno ḥəmṣe, gmaḥatnanne bayn i ṭəraffe.
024. Annaqla haṯe, aḥ ḥəmṣani ḥəmṣe ḥewore kəmminanne, komaḥtinanne bayn i nuro. Veǧa annaqla, me d šaḥini, gmifarqʕi w koṭayro i nuraṯe, i nuraṯe koṭayro ʕal ani, d kətne yatiwe.
025. As sowe, d latte ʕarše, gəzza i nuro aʕlayye, gdəmmi: "Oh, lo kəḏʕina, mə koməhnutu bi kunfəṣkaṯe? Kul lalyo gmaḥtutla bayn i nuro, mbašalxu aǧ ǧulayḏan!"
026. Hənne lappe əxlila, mawxa koməǧġoli i štaġalyaṯe.
027. Aḥna hawxa, ṭayiro čike d nuro ʕal qašti, qašti mḥelali hno, pučke ʕal qarʕi, əmmo: "Mayṯət, qwiro, halo hane! Mayṯət, qwiro, hani mo kore məllilux: lo saymət i kunfəṣkaṯe! Moqaḏluxlan w mbašeluxlan!"
028. Hiya latla ʕarše, layba əxlalle, m hawxa əmmo hawxa.
029. Koṯe l boli: bari b tre, tloṯo əšne kətwayla tre ʕarše. Kul yawmo əmmowa: "E, yade, qum, maḥatlan əšmo d ḥəmṣe, səmlan kunfəṣke!" — rəḥmowayla. Bas uʕdo layba əxlola, kul naqqa gməḥyoli pučke, gdəmmo: "Lo saymət i kunfəṣkaṯe!"
030. Annaqla: amar. Haṯe ze azzayo. Mofaqlan aḥ ḥəmṣe, hulan l ayna, d kətle ʕarše, xile kmo ḥappoṯe.
031. U ḥolo Daḥḥo omər: "Annaqla itawu, gdəmmina!" Mbalašle bi čirokayḏe, u ḥolo Daḥḥo omər:
032. Kətwa w latwa, ṭaw m aloho di šmayo latwa.
033. Kəmmi, bu aṯrano diḏan me zawno kətwa malko, əšme Abgar Malko. Kətwayle abro, əšme Baṣuṣ.
034. U zʕurano diḏe hawi greʕuno w kəzze, koməštaʕe heš, ʕal u hno, d ʕawwəl yo, koḥošu ruḥe heš naʕimo. Koməštaʕe ʕam a zʕure naʕime, ʕam a zʕure, d xtoṯe, d naʕəm mine, koməštaʕən ʕam ḥḏoḏe. Koməštaʕən bab baldatani, komər bak kaʕbe w baḥ ḥəmre w bab beʕe w baġ ġarat, koməštaʕən.
035. Qoyəm mbele ak kaʕbe d Ǧučo, u abro d Məṣre, ḥurma, ḥurma maraḥto, ḥurma qwiṯo ġalabe. Qayəm hawo, Čučo, naʕəmko yo, mawxa kqorəlle Čučo, annaqla baxi. Baxi, hama mədle u abro du malko, mədle l kaʕbo, mḥele b qarʕe, ṣləfle qarʕe d Čučo.
036. Čučo maḥatle iḏe b dukṯe du kaʕbo, ḥzele iḏe, mdamšo admo. I qyamto maqimole.
037. Azze, ʕarəq, azze laf i emo, azze zʕuro aʕme, d mobele lu bayto.
038. Azze i emo, i naqla d ḥzela hawxa, u admo kal koṯe me qarʕe du abro w latla žġayni mine peva, əmmo: "Man mḥelelux?"
039. U zʕuro, d kətyo aʕme, hiye koboxe, laybe məǧġəl, u zʕuro, d kətyo aʕme, omər: "Alo, Baṣuṣ mḥelele kaʕbo b qarʕe."
040. Əmmo: "Hoho, Baṣuṣ kawi xəd ḥmoro. Xlo gəzze, soyamli naməs mede, gəzze, gdamṭe i barṯo du malko du Məsqof, i Šəmšo du Ṣahro, dak karewən koməǧġoli bu šufrayḏa. Maʕlum, gməštaʕe ʕam a zʕure naʕime, heš koḥošu ruḥe naʕimo, kawi, xəd ḥmoro!" Mə ksaymo? U abro du malko yo, layba saymo mede ebe.
041. Daʕər u zʕuro, u abro du malko mšayele omər: "Mə məlla Məṣre?" Omər: "Ala, hawxa məlla, məlla: "U abro du malko kawi, xəd ḥmoro. Heš koməštaʕe ʕam a zʕure, komoḥe la zʕure w aḥna layban mtanina aʕme, u abro du malko yo.""
042. Hano, u lalyawo azzeyo lu bayto qḥiroyo w lo maḥšamle, ġalabe m hnele ele u xabrano, mʔaṯarle ebe ġalabe. U lalyawo lo daməx hul ṣafro.
043. Kətle ḥawro ḥreno, əšme Gorgis. U ḥawrayḏe Gorgis qran yo, latyo abre d ḥa ʕatiro, bas ġalabe hiye w hiye korəḥmi ḥḏoḏe, xd ann aḥunone. Aṯi ṣafro gabe, ḥzele, kale u ḥawrayḏe Baṣuṣ ġbinoyo.
044. Omər: "Mə kibux, ya aḥuni, ġbinoyo hət?" — Omər: "Layt mede." Omər: "Bele alo, lattət xd i ʕadayḏux, ġbinoyo hət adyawma, lo koḏaʕno, qay."
045. Omər: "Alo, i masalayḏi: aṯməl mḥeli kaʕbo b qarʕe d Čučo, u abro d Məṣre w ṣlif qarʕe, azza i emo, əmmo: "Baṣuṣ kawi, xəd ḥmoro, koməštaʕe heš ʕam a zʕure naʕime. Ma xlo gəzze, samli naməs, gəzze, amṭele i barṯo du malko du Məsqof, dak karewən koməǧġoli bu šufrayḏa, həngi kəmmi: "Bi briṯo šafər mina layt.""
046. "E", — omər, — "məlla annaqla Məṣre, kəzzux, məhnət ʕal i štaġaliyayḏa?" Omər: "Lo, xalaṣ. Gəzzino, ya gmoyaṯno bu darbo, ya gdamṭeno i barṯo du malko du Məsqof, i Šəmšo du Ṣahro."
047. Omər: "Ya aḥuno, aṯro raḥuqo yo w nuxroyo hət w naʕimo hət w laybux lam medonani." Omər: "Ya aḥuno, haw kofoyašno abadan, lazəm, d əzzino."
048. Omər: "E, waki gəzzux, mḥaḏ̣arli səsyo me gabayxu", — omər, — "walla layt gabi mede, d oṯeno aʕmux!"
049. Omər: "Lo, ono gəzzino w bas. Mə ḥaq kətli aʕlux, d mobannux aʕmi bu darbo raḥuqano. Man koḏəʕ, dəʕrina, lo dəʕrina?"
050. Omər: "Ba, hat kəḏʕət, bəṯr ono lə kfašno harke w ono w hat me naʕimuṯan rabina ʕam ḥḏoḏe w ono, i ruḥayḏi, gmaḥətna qumux, w d l oṯeno aʕmux, gqoṭanno ruḥi harke."
051. Maqbele Baṣuṣ, mḥaḏ̣alle ruḥe dlo mu xabro du babo. Mlelele ture d kallawat w mbele tre səsye, rawixi hiye w u ḥawro Gorgis w yalla səmme qəṣd du aṯro du Məsqof.
052. Komər annaqla čiroke yo, komər malaxxe yawmo, tre, tloṯo, b lalyo kodəmxi ba škaftat w ṣafro kəmhalxi.
053. Komər ʕaṣriye. u yawmo dann arbʕo, maṭəm l tarʕo di škafte, koḥozən, hawxa naḏ̣əfto yo, xəd kətyo bayto.
054. Kalən qm u tarʕayḏa, naḥiti mas səsyaṯṯe, koḥozən, a tre səsyaṯṯe griši, lə kḥozən noše. A tre səsye griši lawġəl.
055. Hani ḥzalle mede, heš lo šapəʕ aʕlayye u medano, kəzzehən li škafte, konəḥti, komaʕabri hənne as səsyaṯṯe, ʕabiri lawġəl bəṯr as səsye, koḥozən: ga kal kit tre lagane d maye šaḥine maḥte w tre falqe d ṣafono mani du baṭmo d komisomi, d kətle reḥo basimo, maḥte aʕlayye, ḥaḏ̣ire ne, d mašiġi raġlayye w nošo lə kḥozən.
056. Yatiwi, koḥayri b ḥḏoḏe Baṣuṣ w Gorgis, kəmmi l ḥḏoḏe: "Walla, i škaftaṯe, heš lo ḥzelan hawxa mede aḥna, komibayən, kiba noše, bas lə kḥozina noše."
057. Yatiwi əmmi l Gorgis məllele l Baṣuṣ omər: "Mašəġ raġlux w mətwakal ʕal aloho, d ḥozina, be ma mə ktowe!" Mašəġġe raġlayye bam maye šaḥine w bu ṣafono w mnašaffe raġloṯayye.
058. Hawxa barimi əšmo, ḥzalle, kit tre taxtat, kalənne sime w maḥte, naḏ̣ife, a mxaddani w a lḥefat w ad došake aʕlayye ḥaḏ̣ire lu hno, walla haṯe, heš lo ḥzalle u medano ba škaftat.
059. Ha! L azzeyo ʕaṣro xabre, ḥzalle, aṯi ṣeniye d qaḥwe mtaḥto qumayye, lə kḥozən noše.
060. Hənne ste, hama Gorgis, ġalabe lebe qawyo yo w kətle druʕo iḏo, kəmmi, i naqla gədmoḥe šaqame l arwono d šato, gdorele, həngi qawyo yo w lebe hno yo. U abro du malko latyo haqqa, kozoyəʕ.
061. Zayəʕ u abro du malko, koḥoze, u medano kəzze w koṯe, lə kḥoze noše.
062. Gorgis məllele omər: "Lo zayʕət, ooh, ma xna mə ktowe? Lo kowe mede, hani komibayən, naḥitina ḏ̣ayfe ʕal u malko daǧ ǧənnat", — hawxa koməǧġəl hiye me qum ruḥe, — "w hiye, hano, koməhnelan, kosamlan qadr w mʕarifa."
063. Štalle i qaḥwaṯṯe, aṯəlle bəṯr mi qaḥwa tətən ze w qallune, maḥatte aq qallunani, mlalle tətən w štalle, yatiwənne saʕaye hawxa, ṯniḥi.
064. Naqla ḥzalle, grišo i ḥšamto. Aṯi ḥšamto qumayye, koḥayri, mən ḥšamto! U abro du malko heš bu bayto du babo lə ḥzele u medano, həngi muklo basimo w naḏ̣ifo w ṣpahi!
065. Ala, lo mšayalle annaqla, yalifi ʕal u medano, d lə kḥozən noše. Lo mšayalle, yatiwi, maḥšamme.
066. Bəṯr me d maḥšamme, naqqa ḥreto ḥzalle, aṯi maye šaḥine, naḏ̣ife, mašəġġe iḏayye w foṯayye w talyo, u muklawo w as sefoqanək talən me qumayye. Bəṯr azzehən, yatiwi, kul ḥa daməx b taxtayḏe.
067. As səsyaṯṯe, bu gabo ḥreno mtaḥatte muklo, sʕore w tawno w aṯəlle am maye. Koḥozən las səsyaṯṯe, koṯe, xud koṯe alle, maḥatte rišayye, damixi.
068. Gorgis, kətwayle əšmo d hno, fohamwa w omər koməftakər hiye, b ruḥe komər: "I dukṯaṯe latyo xliṯo, u medano d kowe, latyo hawxa mede, d lowe noše, iḏoṯe kosaymile. Lo daməx xayifo, fayəš koməftakər: "Mən yo u hnano? W man ne an nošani, d kosaymi i maʕrifaṯe, d kosaymila aʕmayye."
069. Hawi komər hul li saʕaye ʕaṣro, Baṣuṣ daməx, u abro du malko taʕobo yo, u yawmo kule kəmhalxi, koməhne ʕal as səsye, ha komihəz, nayəs w daməx.
070. Komər Gorgis, hawyo i saʕaye ʕaṣro, šaməʕ qolo. Qolo d hawxa zʕuro d ʕumre traḥṣar, tloṯaḥṣar əšne.
071. Koqore: "Yabo, yabo!" Ḥa madʕalle aʕle, qolo madʕalle aʕle u ḥreno: "Mə kəmmət, mə kəbʕət", — omər, — "kurem, abri?" — Omər: "Tux! Emi kəbʕolux."
072. Košoməʕ u qolo, lə kḥoze noše. Aṯi u babo du zʕuro, d əmmina: ka lo kəmmət, inno haṯe šrolo i škaftaṯe du malko daǧ ǧənnat yo.
073. W annaqla ʕaṣriye aǧ ǧənnat kolətmi gab u malko, koyətwi, koməǧġoli, mə səmme kul ḥa, mən səmle, mə maḥrawle, mən mdaywalle bu ʕulmo, mə səmme, mə ṭralle, mə hnalle.
074. Kolətmi l ḥḏoḏe, lo kəmmət, u zʕuro aṯi, qrele lu babo, aṯi, hano Gorgis šaməʕ qole.
075. Mhalaxle u zlam, d əmmina, u ǧənni, u zʕuro, u abro kəmšayele, komər: "Yabo, hani, manne?" — Komər: "Abri, hani noše azole ne b darbo raḥuqo." — Komər: "Yabo — miḥase babux — man ne, amalli, man ne!"
076. Komalle: "Hani u abro d Abgar Malko Baṣuṣ yo w u ḥawrayḏe Gorgis." Komər: "L ayko gəzzehən?" Komalle: "Gəzzehən, gdamṭən i barṯo du malko du Məsqof, i Šəmšo du Ṣahro. Komaḥkən ak karewən bu šufrayḏa w šafərto yo, ġalabe ṣpahi yo, mede ʕuǧbo, ṣpahi yo i kačkaṯe."
077. Annaqla u zʕuro komalle: "Yabo, aydarbo gmoṭən la dkoṯanək, aydarbo gdəhni?" Komər: "Abri, walla kobaʕno, d omannox, w towe noše mənne šiyar ze, gədmanfaʕʕe i štaġaliye, d gdomannuxyo." Komalle: "Yabo, amar, balki howən šiyar."
078. Komalle: "Ḥur! Gəzzehən ṣafro, gruxi ʕal as səsyaṯṯe w gnəḥti, gnəḥti l arʕe du šalwo, hano u šalwano, d kətyo bəṯr minan.
079. Komər w hənne saloqe l riše du ṭuro bəṯr mu šalwawo, kit kurfo rabṯo b fəlge di kaše. Komər haṯe lo koṭəryo noše šopəʕ abadan, lə kṭəryo nošo, d šopəʕ bu darbano va.
080. Gud lowən as səsyaṯṯe towe ġalabe w marahṭi me arʕe du šalwo hul l riše du ṭuro, marahṭənne b naqla ḥḏo a tre səsye, lə kxəlṣi mina, mi kurfaṯe."
081. Komər: "Hama d əmmina, yabo, xaliṣi mina. W bəṯr?" Komər: "Bəṯr, abro, heš kətte ʕiquṯo bəṯr mayo ste." Komər: "Mə kit?" Komər: "Gəzzehən l feme dam maye rabe. W fema dam maye rabe lappe lo qəṭʕi, lo hənne w lo as səsyaṯṯe." — "E", — komər, — "aydarbo, yabo, gqəṭʕi?" — Komər: "Kit šeno, maḥatto b fəlge du darbo yo ʕal feme dam maye."
082. Šeno iḏəʕto, mbayanto yo, xəd bi iḏo qṭəʕto yo, ʕal feme dam maye yo. Gəd maqalbi i šenayo, kit lġomo d səsyo du baḥar taḥta. Bas maydi lu lġomawo w gəršile, gnofəq u səsyo du baḥar w hano, u səsyano, ġalabe qawyo yo w rabo yo, gmaqṭaʕʕe lu gabo ḥreno, hənne w as səsyaṯṯe. W bəṯr kit šeno tamo ste, gmaqalbila, gmaḥti u lġomawo disa taḥta w gmadaʕrila, gdoʕər l dukṯe u səsyawo."
083. Annaqla Gorgis u medano kule košomaʕle, bəṯr me d azzehən u zʕuro w u babo azzehən, maḥatle riše annaqla, lebe ṯniḥ, maḥatle riše w daməx.
084. Ṣafro qayimi, qayimi, ga disa aṯi maye. Mašəġġe iḏayye w foṯayye, aṯile qroṭən, maqraṭṭe w ḥzalle, as səsyaṯṯe nafiqi qm u tarʕo, mədde las səsyaṯṯe, rawixi aʕlayye w yalla naḥiti, naḥiti l arʕe du šalwo.
085. B arʕe du šalwo Gorgis koḏəʕ, u abro du malko gədḥoze kurfo rabṯo, gnošəf maz zuḥṯe, gǧorele mede, lo qodər soyəm mede, gzoyəʕ, ġalabe gzoyəʕ mina.
086. Komalle Gorgis, komər l Baṣuṣ komər: "Tux, ya aḥuno, ḥozina, gəmǧarbina as səsyayḏan harke! Man minan, u səsyayḏe d man minan ṭaw mu ḥreno yo! Gmarahṭinanne marke m arʕe du šalwo hul l riše du ṭuro, d ḥozina, ayna mənne gšopəʕ u ḥreno!"
087. Annaqla Baṣuṣ koḏəʕ, u səsyayḏe, i naqla d mnaqele u səsyo d ruḥe, ṭrele u səsyo kḥel l ruḥe, u ṭowo, w hule u ḥreno lu ḥawro. U abro d malko yo hiye, lo kobəʕ u səsyo bargile w lo kowe, d rowaxle hiye, w d obe u kḥel l Gorgis. Omər: "E, gmarahṭina!"
088. Omər: "Yalla ḥozina! Kqoyəm omər: "Slaq hat!" Omər: "Lo, hat slaq ʕawwəl!" Man hano? Gorgis komər l Baṣuṣ.
089. Baṣuṣ mašḥalle qarʕe du səsyayḏe w, xud, xud u hno, xud u buġro, d nofəq mi tfənge, saləq l riše du ṭuro. Klayto lo kali bu darbo kule. Qrele me tamo, me lalʕal omər: "De, slaq annaqla hat stene!" Annaqla dukṯo fayišo raḥuqto ṭowo baynaṯṯe.
090. Saləq, rahəṭ l fəlge du darbo. Aṯyo i kurfo, naḥət mu səsyayḏe w grəšle u sayfo, hǧəmle aʕla, mḥelela bu sayfo, qṭiʕole bu fəlgo w mkamele aʕla, qṭilole ṭowo w disa rawəx ʕal u səsyayḏe w saləq.
091. Baṣuṣ məllele omər: "B fəlge du hno, du darbo kalət qay?" Omər: "Yabo", — omər, — "u səsyayḏi lo qadər soləq b naqla ḥḏo. Ṯnəḥno tamo, ṯniḥ, lo qadir, gmoyaṯwa." Omər: "Ḥzelux?" Omər: "E, qay kobaʕla mamro? Hat mnaqelux u səsyo, mbelux l ruḥux ṭowo w huluxli u bargilano, ma lo kəḏʕət ze, hat ste gšəpʕətli?"
092. Gaḥiki əšmo, malaxxe. Komər malaxxe, mhalaxanne tloṯo, arbʕo saʕayat hul bəṯr me fəlge d yawmo.
093. Maṭən lam maye, xəd məlle u ǧənni, annaqla Gorgis koḏəʕ u hno.
094. Kali Baṣuṣ, koḥoyər: ooo! maye rabe! Aydarbo gqəṭʕi ʕal am mayani? Komalle l Gorgis, komər: "Ya aḥuno, aydarbo gqəṭʕina ʕal am mayani?" Komər: "Lo zayʕət! Kətlan darbo aʕlayye." — "Aydarbo komər kətlan darbo?" — Komər: "Uʕdo gḥozət."
095. Azzeyo, mhalaxle, ḥəlle hawxa bu gabano w pano. Ḥzele i kefo, d məlle aʕla u ǧənni, maḥatle, amṭele qayso d baluṭo hawxa qawyo, txəsle taḥt i kefayo w maqarsole, maqalbole. Maqalbole, ḥəlle hawxa: xəd komər məlle u ǧənni, kale u lġomo taḥta, mədle lu lġomo w grəšle. Naqla ḥzalle, am maye ftiḥi ʕal a tre gabe, nafəq u səsyano, šubḥo l əšme d aloho! Ko səsyo, kibe, kibe, xud kalak.
096. Omər: "Slaq, ya aḥuno!" Maslaqqe a tre səsyaṯṯe w hənne ʕal ḥaṣe w ḥəṣle u lġomayḏe, xəd u barqo, maqaṭʕile lu gabo ḥreno. Naḥiti disane bu gabawo ste, ḥəlle: kit kefo xtayo, d kətyo bu gabo ḥreno, d maqalballe. Hayo ste maqalbole, maḥatle u lġomo. I naqla d maḥatle u lġomo taḥt i kefo, daʕər u səsyo du baḥar, ʕabər lam maye w azze.
097. Komər annaqla hənne malaxxe u yawmawo, haka damixənne b dukṯo, malaxxe annaqla, komhalxi disane — gdəʕrina, gdəmmina: čiroke yo.
098. Malaxxe ʕaṣro, ʕəsri, ḥamšo ʕəsri yawme, komər yawmo ḥzalle, maṭən, koḥayri: ga, šubḥo l aloho, maṭən l walaye rabṯo. Nošo lo koḥoze lo i qamaytayḏa, lo i ḥaraytayḏa.
099. Annaqla Gorgis komalle l Baṣuṣ komər: "Ya aḥuno, ono komanno, hama i walayaṯe yo, d kəmmi aʕla, i walaye du malko du Məsqof." Omər: "Alo, lo koḏaʕno. Aydarbo towe, gḥozina, noše gəmšaylina."
100. Omər: "Ḥur! Daʔiman košəmʕina mas sowayḏan, kəmmi: "U səsyo kḥel, foṯe xer yo. Annaqla, ya aḥuno, komər gmoṭina li walaye, marfi komər u hafṣoro du səsyayḏux w ḥozina, p ayna tarʕo d kole, tamo gtowina ḏ̣ayfe aʕlayye!" Komər: "E!"
101. ʕAbiri, d əmmina, li walaye, komər marfele Baṣuṣ u hafṣoro du səsyayḏe w mhalaxle u səsyo, koʕobər me darbo w nafəq b darbo, mu šuqano lu šuqano.
102. Komannux, fəlge di walaye qṭiʕole, hul d kali qum bayto naʕimo, xud bayto d tanuro, kali tamo.
103. Koḥayri: ga kal kit ḥḏo ḥurma sawto, kal koʕəzlo ʕal u dulabo, koʕəzlo ketono. Naḥiti mas səsyayṯṯe: "Šlomo aʕlax, yade!" Ḥəlla hawxa aʕlayye əmmo: "Ahla w sahla, ya a zʕurayḏi!" Əmmi: "Kḥuyat ḏ̣ayfe?"
104. Ḥəlla ḥeḏər ruḥa, əmmo: "Ba ya a zʕurayḏi, ayko gḥuyono aḏ̣ ḏ̣ayfe? Koḥozutu, ono w i qaṭənaṯe w u dulabano na. Ma aydarbo w ayko gmaḥtanxu? Ono, aḏ̣ ḏ̣ayfe ʕayni w riši, bas aydarbo gmaḥtanxu?"
105. Qoyəm Gorgis, maḥatle iḏe bi barikayḏe, mofaqle ḥamšo dinore d dahwo w mdawdḥile l iḏa. Ḥəlla haṯe, koḥəzyo ḥamšo dinore d dahwo b iḏa, aʕ ʕurṭoṯe haw kokolən eba.
106. Ḥəlla ḥeḏər ruḥa hawxa, ḥəlla, kale u šunək, d komašiġo qeməsta ebe — kit šunnəkat, komašiġi aq qeməstoṯaṯṯe, i naqla d komašiġənne, kodayqənne bu šunkawo, daqana di daḥṯo šəryo. Mədla lu šunək, ḥəlla, i qaṭən kala ʕam gaba.
107. Mḥela u šunkawo b qarʕa di qaṭən, ṭrela ann əḥrayḏa nəfqi b ṭiza va, midole mi duvayḏa, mḥalqola w karixo bu gabo ḥreno, u dulabo aṯi quma, mədla lu dulabo, səmla tre falqe, mḥalaqla larwal hawo ste. Annaqla əmmo: "Ahla w sahla, ʕbaru!"
108. Ba koḥəzyo aḥ ḥamšo dinore du dahwo, u yawmayḏe kule koʕəzlo, i ḥurmaṯe koməfqo ruʕe d qamari bu ʕzolayḏa w ruʕe du qamaryawo, mar koʕayšo ebe yaʕni. Bas annaqla ḥzela ḥamšo dinore, haw kəḏʕo, aydarbo yətwo, qaymo, mə d saymo, mən d amṭo, mən d hnalle.
109. Yatiwi, azzeyo, qayəm, maḥatle iḏe bi barikayḏe, hulela dinoro, omər: "Yade, zax, amṭaylan ḥšamto!" Əmmo: "Lo, yade! Kal kit kallawat." Omər: "Lo. Ġamo layt, hanək elax ne."
110. Haṯe azzayo bu dinoro, ayko azzayo? Amṭela b čarxi ḥšamto la tre w em las səsyaṯṯe w aṯyo, aṯyo, maḥašmila, yatiwi. Kətla kmo bandoke, maḥatlalallene w kətla mxadde d hno ze di kalpke, maḥtola taḥte rišayye, damixi u lalyawo, amar,
111. Ṣafro qayimi, disane hulela dinoro d dahwo omər: "Zax, amṭaylan muklo, d əxlina!" Haṯe, i sawto, haw kəḏʕo, mə saymo. Koḥəzyo, ak kallawani konəḥti aʕla, haṯe mede lə ḥzela baḥ ḥayayḏa! Amṭelalalle qroṭən. 
112. Annaqla hiya kəbʕo, mən noše ne, m ayko ne, l ayko gəzzehən, l ayko gdoṯən, kəbʕo, d əḏʕo.
113. Məllalle əmmo: "Kurem, hatu l mən aṯutu, m ayko hatu?" Omər: "Yade, aḥna aṯina, nuxroye na, mu aṯro d Abgar Malko. Košəmʕutu ebe mede?"
114. Əmmo: "Alo yade, me zawno babi omarwaylan: aṯro d ṭuro yo. W oṯewa karewən, məǧġoliwa: hama raḥuqo yo ġalabe." Omər: "Aḥna, me tamo na." — "E", — əmmo, — "l mən aṯutu? Mə kəbʕutu?"
115. Annaqla u kalla kofotəḥ u lišono w koməhne. I ḥurma hawyo ġalabe ṭawto laf alle w korəḥmalle. Məllela omər: "Yade, kobaʕno, d omannax mede. Lo nofəq me femax!" Əmmo: Ya abro! Xlo gəzzino, gədməǧġolino aʕlayxu mede?"
116. Omər: "Alo, aḥna aṯina, kəbʕina, d əḏʕina i barṯo du malko ayko yo, p ayna quṣro kodəmxo."
117. Əmmo: "Haṯe?" — "Amar eli!" — "Ono gdəmmallux, gməblallux taḥt u quṣrayḏa, taḥt u šabokayḏa?" — Omər: "E."
118. Bəṯr me d maqraṭṭe, annaqla Baṣuṣ fayəš bu bayto w azzən Gorgis w i sawto, i armalto, d əmmina Hure, azzehən — əšma Hure — azzehən bu darbo me šuqo l šuqo, nafiqi l dukṯo rwəḥto hawxa, quṣro, ḥeḏore kit surəh ʕeloyo.
119. Məllale əmmo: "Ḥur, ya abri, ha ha! U šabokawho d lugab, hawo ʕal i odaye, d kodəmxo eba i barṯo du malko, i Šəmšo du Ṣahro!" — Omər: "E." Daʕiri, aḏəʕ u darbo, aḏəʕ i dukṯo ṭowo.
120. Daʕiri, məllela omər: "Yade, maḥweyli dukṯe d ḥadodo!" — Əmmo: "Ḥadodo? Lo zaḥftər maḥ ḥadode!"
121. Mbela gab ḥadodo, məllele omər: "Səmli", (hiye ḥzewayle i dukṯo) — omər, — "səmli arbʕi seke, u yurxaṯṯe, d əmmina, ṣiṭo w fəlge i ḥḏo w bəṯr me fəlge d yawmo gdoṯeno, gmobannənne minux. W mparčaq qarʕayye hawxa əšmo, ṭrowən ʕawode me laltaḥ, ṭrowe mparčqo, d ḥa qodər doyəq aʕle!" U ḥadodo omər: "E."
122. Azzeyo, hawi fəlge d yawmo, maʕralle, bəṯr me fəlge d yawmo disane azzeyo gab u ḥadodo, amṭele as sekayḏe, hulele ḥaq dəṯṯe lu ḥadodo w aṯi.
123. Aṯi, yatiwi, annaqla i sawto lo kəḏʕo, mə amṭalle. Kamṭalle bab buzarʕani, kamṭalle bal luze w bag gawze w bann abišoṯe.
124. Komaḥto qumayye kallawat: "Škur mene d aloho, mi yawmo, d aṯən, tre yawme, heš dinoro lo maṣrafla w kul d koṯən, d kəmmila: amṭeylan, amṭeylan mede! — Kobela dinoro w tre.
125. Yatiwi hul i saʕaye ʕaṣro. I saʕaye ʕaṣro qayəm Gorgis, məlle l Hure omər: "Yade, haw bolux ʕal aḥuni, madmexe! Ono balki miʕawaqno əšmo." Əmmo: "Zux, ya abro, aloho howe aʕmux! Hama bu lalyano l ayko gəzzux?" Omər: "Kətli šuġlo bu lalyano, gəzzino əšmo, kətli hawxa darbo, gəzzino w gdoʕanno." Əmmo: "E, zux!" Azze.
126. Komər annaqla məllan: Gorgis, kəmmi, iḏe ġalabe qwiṯo wa. Azzeyo, saləq ʕal u surəh w qaləb lu gabo ḥreno, li bəstono.
127. Azzeyo taḥt u šaboko, d məllale, u šabokano di barṯo du malko, kodəmxo ebe, bəṯre, bi odaye. Me laltaḥ tamo ze komaḥət i sakṯo bu šuro w moḥe iḏe aʕla, komaʕbarla fəlge d ṣiṭo, kosoləq aʕla, kodoyəq ḥreto, kosoləq aʕla, hul d saləq lu šaboko.
128. Saləq lu šaboko, ḥzele: ga, kal kit ḥḏo barṯo daməxto. Šubho l əšme d aloho! Ayna d maḥatle əšma i Šəmšo du Ṣahro, lo ġaləṭ, komabahro, xd i šəmšo du ṣahro. 
129. Ga kal kit čarke ḥewarto ʕal foṯa, heš kobola šufro zəd me, d kətyo hiya šafərto. W kit šarbo d maye qum riše w kit ḥabušo b feme di šarbo dam mayanək. Qayəm, mədle lu ḥabušawo w nkətle nkatto mine w štele əšmo mam mayanək, d kətwayne bi šarbo, w tlele i čarkayo me ʕal foṯe w nšəqle bayne ʕayna w omər: "Koṭolabno m aloho w mu malko di arʕo w di šmayo, tuyat u naṣib d aḥuni Baṣuṣ! W naḥət."
130. Annaqla konoḥət disa, kogorəš as sekayḏe, hul d naḥət laltaḥ, ṭʕəlle as sekayḏe w aṯi. Aṯi lu bayto bəṯr me fəlge d lalyo, maḥatle riše, daməx hul ṣafro.
131. Ṣafro u aḥuno qayəm, omər, omər: "Ayko wayt b ramšəl kule? Lə ḥzelilux. Lo, latwayt damixo, hawino šiyar, tre, tloṯo kore lə ḥzelilux." Omər: "Nafəqwayno hawxa hama ono ste b hn diḏi, ʕayəqwa əšmo, nafəqno larwal, šqili hawa naḏ̣əfto."
132. Omər: "Konəfqət, koṭorətli b tane, ono ʕam haṯe Hure, u lalyo kule lo daməxno me reḥe daf fəšwoṯayḏa w daʕ ʕurṭoṯayḏa!" 
133. Omər: "Kobəʕ, ṭəʕnət a kmo yawmani, d ḥozina, be aloho aydarbo ksoyəm." Qoyəm u yawmawo ze, amar, maqḏ̣alle. Annaqla dəʕrina li barṯo du malko.
134. Ṣafro qayimo, koḥayro: i šarbke dam maye noquṣto yo, u ḥabušayḏa nkito yo. Man koṯe? U tarʕo ṣxiro yo. Man aṯi, ʕabər? Mḥayro ġalabe, hnela, qrela li xodumtayḏa, mʕayaṭla aʕla, əmmo: "Man ʕabər l riši larke b lalyo?"
135. Əmmo: "Ya u malkṯayḏi, nošo lo ʕabər." Əmmo: "Lo kowe abadan." Əmmo: "ʕAbər nošo, kale u ḥabušayḏe nkito w am mayayḏi šatye. Aydarbo u medano kowe?"
136. Əmmo: "Lo kowe. Ono lo ramišono me qm u tarʕo. U tarʕo kṣəxratle me lawġul. Noše lo ʕabər, d lo dayqat ʕal u tarʕo, d fətḥatliyo. Ono gʕəbrono gabax, nošo ḥreno lo ʕabər." I zʕurtaṯe komər mḥayro ġalabe, u yawmawo məftakarla.
137. Dəʕrina annaqla l Gorgis. Bu lalyo, deri lalyo, d əmmina, qoyəm naqqa ḥreto, bu miʕad, d azzeyo u lalyo qamoyo, gəzzeyo disane hawxa, gəzzeyo, ksoləq, xəd saləq u lalyo qamoyo, kšote mam maye w gnokət u ḥabušawo nkatto w disane gəmʕale i čarkayo me ʕal foṯa w gnošaqla bayne ʕayna w gdomər: "Koṭolabno mu moro di arʕo w di šmayo, tuyat naṣib d aḥuni Baṣuṣ!" W naḥət disane, naḥət disane, aṯi lu bayto.
138. Haṯe, i zʕurto, dəʕrina ela, ṣafro kqaymo disa, kḥəzyo, am mayani disa noquṣe ne w u ḥabušayḏa nkito w ʕaṣriye ṣxəlla u tarʕo, səmla u ḥəšwayḏa. Kəḏʕo ruḥa, daqana hiya ḥšula, əmmo: "Balko ono u lalyo qamoyo lo ṣxərwayli. Me lawġul nošo ʕabər, i xodumto, leba azzayo lu ḥabušo, nkətla w štela maye, kowe yaʕni." Bas u lalyo da tre, annaqla aḏiʕo, hno nošo koṯe, koʕobər r riša.
139. Komər disane u yawmawo maqḏ̣alle, muklo w yatiwe, lo konəfqi larwal w lo kəzzehən l dukṯo. Kamṭalle i sawto mede, d kəbʕi, latte šuġlo larwal, u šuġlaṯṯe hano yo.
140. U lalyo da tloṯo, ṭʕəlle ruḥe disane. Baṣuṣ komər: "De, yabo", — komər, — "lo kəmmətli, l ayko kəzzux w l ayko koṯət w lo koməhnət?" Komər: "Hat uʕdo itaw w fəš, d ḥozina, be ma kəzzino, kšoġanno lu hno, d aṯinale, li masala, d aṯinala."
141. Azzeyo u lalyo da tloṯo, disa saləq lalʕal, maṭi, štele maye w nkətle u ḥabušo w maʕlele i čarke me ʕal foṯa.
142. Zbəṭla iḏe, səmla u ḥəšwayḏa, lo damixo. Əmmo: "Man hət, malli! Əns hət, ani ǧən hət? Omər: "Aləh, ya ḥoṯo, ono əns no w kali." Əmmo: "Uʕdo kibi qəryono, d oṯən ar rumoye d babi, gsaymilux falqo rabo aḏnux!"
143. Omər: "U mede, d əbʕat, kibax saymat, bas ono gdomannax, mən no w man no, m ayko aṯino w bəṯr, d əbʕat, kibax saymat.
144. Annaqla komər hiye ste, Gorgis, greʕuno ġalabe ṣpahi wa w heš naʕimo yo bu ʕumro, ʕawwəl di hnayḏe d ʕumre yo, ʕəsri əšne yo ʕumre hawxa mede, komər ġalabe ṣpahi wa w greʕuno qawyo, qumṯo ḥliṯo kit aʕle.
145. Məllela omər: "Ono aṯino, ono w aḥuni, u abro d Abgar Malko, aṯina mu aṯrayḏan, hani tre, haka tloṯo yarḥe kəmhalxina bu darbo, aṯina lašanax, šamiʕina bu šufrayḏax, aṯina. Haka rəḏ̣̣yat, məblat l aḥuni."
146. Ḥəlla aʕle hawxa, əmmo: "Haka aḥunux xdoṯux yo, xwan ono raḏ̣yo no." Omər: "Gud lowe šafər mini, aṣpah mini, xwa lo maqablat! I naqlayo heš lə gnəfqina mi walaye d babax. Kibax obat xabro aʕlan, zəbṭilan, qəṭlilan."
147. Əmmo: "Aydarbo?" Omər: "Ramḥəl, xd u čaxano, gəzzino ono uʕdo, gəmḥaḏ̣arno tloṯo səsye, aḥna, kətlan tre səsye, gšoqanno səsyo ḥreno w gdoṯeno, xəd u čaxano, gmobannax w gnəḥtina, gḥəzyatle l aḥuni. Haka li maʕǧablelax, xwa i naqlayo u mede, d əbʕat, kibax saymat disane. W haka maʕǧablelax, xwa gəmhalxina tavda, aḥna, u darbayḏan gdəʕrina lu aṯrayḏan."
148. Komər həngi hiye greʕuno ṣpahi wa, ʕabər b leba, maqbela i zʕurtaṯe. Omər məllale: "Zux u lalyo ḥreno, xd u čaxano, gkəlyallux ono harke." Annaqla komər hiye ste u yawmawo lo kalyo, mḥaḏ̣alla ruḥa, aǧ ǧulayḏa, u mede, d kətla me dahwo, me semo, me almas, me hno kule mḥaḏ̣alla. Azze hiye annaqla, hiye ste fṣiḥoyo yo, u mərad d lebe hawi, u mede, d obaʕwa, hne hawxa b hasani maṭile.
149. Aṯi, məllele lu aḥuno. Lo ṭrele i sawto, d šəmʕo w d əḏʕo, bəṯr mšadrole omər: "Zax, amṭilan muklo!" Məlle: "Lo", — omər, — "i masalayḏan tayimo." — Omər: "Aydarbo tayimo?" — Omər hawxa: "Adlalyo uʕdo gəzzano, zunilan səsyo ḥreno w adlalyo i saʕaye ʕaṣro gnəfqina, dəʕrina." — Omər: "Gdəʕrina dlo mi Šəmšo du ṣahro?" — Omər: "Bele gdoʕanno ono." — Omər: "Maṭina. Hat, mənyo u šuġlayḏux, hat lo kəbʕətla?" — Omər: "E, ono ʕašana aṯino."
150. Komər u yawmawo azzehən, zwənnanne səsyo ḥreno w ʕaṣriye fayiši, hul d hawi čaġ du mazlaṯṯe, aṯi, maḥatle ʕaṣro dinore d dahwo b iḏe di sawto, d Hure, omər: "Yade, annaqla kazzano, b xaṭər diḏax!" Annaqla Hure, lo fayəš dəʕwiṯo bi arʕo, bi šmayo, d lo dʕelalalle, əmmo: "Aloho howe aʕmayxu! W išalla u məradaṯxu howe, u mede, d əbʕutu, howe bu hno."
151. Azzən, daʕiri mina, maṭən lu hno, məlle l Baṣuṣ, omər: "Zux hat bəṯr u quṣro lu gabo, d kətyo xalyo, zux, klayli tamo, ono gdoṯeno, gdəzzino, mamṭena w gdoṯeno."
152. Saləq omər i Šəmšo du Ṣahro ḥaḏ̣ərto wa, manaḥtole, ṭʕinole ʕal ḥaṣe, manaḥtole, naḥət bas sekanək va w grišile disane, daqane nošo l oḏəʕ hno. Bəṯr me d naḥət, qaləb ʕal u surəh ze, mḥalqile tamo b gurto w azze.
153. Azzeyo, maṭi, ḥzela u aḥuno, Baṣuṣ ze greʕuno ḥalyo yo, əmmo: "Maqbeli." Rawixi ʕal as səsyaṯṯe w yalla! Tlalle laf u atraṯṯe bu darbo, d aṯən ebe.
154. Annaqla gdəʕrina bu darbo, gdoṯən, naqqa ḥreto disane gmoṭən lam mayanək, disa ggərši u lġomo du səsyo w gdoṯe u səsyawo disa, gdoʕər, maqṭaʕʕe ʕal am mayanək w gdəʕri, gmaḥti u lġomayḏe taḥt i kefo ḥreto w gəmhaxli.
155. Gəmhalxi komər yawmo, gmoṭən, maḥti b dukṯo, yawme d ḥušabo hawi aʕlayye, gmaḥti, məṯnoḥi.
156. Hawi hawxa af i saʕaye ʕaṣro mede, naqla hano, Gorgis, azze hawxa, malaxle, nafəq laf u ṭuro va, azzeyo l ṣaydo mede, kale i barṯo du malko w, d əmmina, Baṣuṣ, u gawrayḏe, yatiwe, koṭore mənne hiye, i naqla d koyətwi, koṭore mənne, daqana d fayši, məǧġoli ʕam ḥḏoḏe w rəḥmi ḥḏoḏe mede hno, d lowe hiye yatiwo baynaṯṯe.
157. Komər hənne yatiwe hawxa, naqla Baṣuṣ koḥoze: ga kaṯi ḥa karyo, həngi karyo yo, koqorəlle, kəmmi "Qumṯe ṣiṭo w Daqne druʕo", hamma xd u ʕalʕolo, mədle li Šəmšo du Ṣahro, maḥtole ʕal kaṯpe w tlele.
158. Hano, Baṣuṣ, l aḏəʕ, mə soyəm. Fayəš soyəm hawar, hawar gmaʕle qole: hawara, azzayo, azzayo, azzayo! Košoməʕ u qolo, aṯi laf ele: "Mə kit, mə hawi, mə lawi?" Komalle: "Walla, ya aḥuno, azza! Azza!" — "Aydarbo? Man yo azzayo?" Komər: "I Šəmšo du Ṣahro." — "Aydarbo azza?" — Komər: "Aṯi ḥa, Qumṯe ṣiṭo Daqne druʕo, maḥtole ʕal kaṯpe w, xd u ʕalʕolo, tlele bu šalwano va w azze."
159. Komər: "Ḥaru bayto! Aṯi, məblole me qumux, lo qadirət d saymət mede?" Komər: "Xlo ono qadənno samno ḥozeno, huleli darbo, d samno mede?"
160. Komər: "Annaqla fəš harke! Ono kazzino, kazzi bəṯre, haka qadənno samno mede. Xwa i taʕbayḏan kula gəzza bam maye." Yatu tamo annaqla, komər Gorgis falət bəṯr u zlamano.
161. Kul d komhaləx əšmo, koḥoze ruʕyo, kal komoḥe laʕ ʕezayḏe baq qayse w ba hne, komaltamme l ḥḏoḏe, komər: "Harke va azzayo, harke va azzayo."
162. Qrelele komalle: "Mən yo?" — Komər: "U karyo, d kətyo daqne druʕo, mbele i Šəmšo du Ṣahro, harke va mṭawṭəḥ." — Komər: "Ayko va?" — Komər: "Harke va af sloqe d yawmo."
163. Azze laf lugab, ḥzele ruʕyo d ṣafure, hawo ste komaltəm aṣ ṣafurayḏe, komoḥalle baq qayse, komər: "Harke va azzayo." Maṭi l baqoro, hawo ste hawxa.
164. Annaqla komarre komər: "Toxu bəṯri!" Gorgis komarre lab baqore, lar ruʕye komər: "Toxu bəṯri!" Hani ze ar ruʕye di dukṯayo ne, du aṯrawo ne, kəḏʕi dukṯe du karyano.
165. Kətle gubo, konoḥət bu gubawo. Bas nošo heš lo naḥət lu gubo, heš lə ḥzele arʕe du gubo. Lo kəḏʕi u gubo. Noşe lə gmaǧre mqadəm laf u gubawo.
166. Hano, karyo yo, bas isan bi arʕo laybe aʕle. Kətle sayfo d barqo, gmoḥele b šeno, košolaḥla bu fəlgo.
167. Aṯən, maṭən l feme du gubo, əmmi: "Harke naḥət, harke yo dukṯe, hano harke yo."
168. Gorgis koḥoyər, mara d ḥoze arʕe du gubo mede, laybe ḥozele.
169. Komər qayəm, məllelalle lani, lar ruʕye, lab baqore, omər: "Zoxu, amṭewullan ḥawle, d ḥozina, man kqodər noḥət!" Azzehən, komər kul ḥa mənne amṭalle ḥawlo, amṭalle šawʕo ḥawle.
170. Aš šawʕo ḥawle maṣrənne b ḥḏoḏe, annaqla komarre lab baqore w lar ruʕye: "Man gnoḥət?" Ḥa me tamo ksoyəm ruḥo hno, gdomər: "Ono gnoḥatno." Maṣərre, manḥatte, lo naḥət ḥawlo ḥa, qrele omər: "Hawara! Mosequlli!" Mosaqqe, ga kal koḥrele b ruḥe, mlele aǧ ǧulayḏe. U baqoro naḥət, hawo ste lo qadər.
171. Ḥzele Gorgis: ga masale lo kəmhalxo, d lo noḥət hiye. Omər: "Maṣirulli ono!" Maṣərre, manḥatte, komər naḥiti aš šawʕo ḥawle, tayimi, hul d maṭi l arʕe du gubo, du gubano.
172. Šrele ruḥe, koḥoyər: ho! U gubo mag gabayḏe kəzze dkoṯe rwiḥe, odawat, kit dkoṯe, xəd basəm me quṣro yo lawġul.
173. Kəmhaləx annaqla, lo koḏəʕ ruḥe, ayko va gəzze, ayko va gdoṯe, komhaləx mu gabano lano, koʕobər l dukṯo, komallux, arʕa hawxa mede naḏ̣ifo mu marmarano, mu ḥeworo səmto, w dkoṯe, ad došakani maḥte, a mxaddani maḥte. Koḥoyər: kala i Šəmšo du Ṣahro yatuto kobəxyo w kale u karyo, maḥto riše ʕal barka kale damixo.
174. Koḥayro aʕle, kəmmole: "Aydarbo aṯət larke?" Komər: "Aṯino, aydarbo aṯino? Aṯino bəṯrax." Kəmmo: "Alo, ono kəmmono, haw koxəlṣina lo ono w lo hat mi hnaṯe, mu qeṣano."
175. Komər: "Ba aloho rabo yo, haka qadənno samno mede."
176. Kəmmole: "Ḥur! Hano, u zlamano, qḏole lə gməqṭəʕ, gud lowe bu sayfayḏe. U sayfayḏux hat, haka kəbʕət, d əḏʕət ze, mǧarab! Maḥat ʕəsri maǧidiye w mḥayene bu sayfayḏux! Haka u sayfayḏux qṭiʕile, xwa gqoṭəʕ qarʕe. W haka lo qṭiʕile, xwa lə gqoṭəʕ qarʕe."
177. Qoyəm Gorgis, maḥatle ʕəsri maǧidiye w mədle lu sayfo w maʕlele, hul d qadər, mḥele, qṭəʕle arbʕo w fəlge.
178. Omər məllale əmmo: "Ḥzelux? Alo", — əmmo, — "wariḏo d qḏole lə kqoṭəʕ u sayfayḏux."
179. Omər: "Naxa aydarbo gsaymina?" Əmmo: "U sayfayḏe kale mʕalqo." Manḥatle u sayfayḏe, maḥatle ʕəsri maǧidiye ʕal ḥḏoḏe, mḥelele ḏ̣arbo lo ġalabe qwiṯo, naḥət, naḥət fəlge d ṣiṭo bi arʕo, qṭəʕle aʕ ʕəsri maǧidiye w naḥət bi arʕo. Əmmo: "Hano dlo hano qoṭaʕle, lo koməhne."
180. Omər: "De annaqla, maḥat mxadde taḥte riše." Hiye ste, u zlamayḏan, həngi rahəṭ, taʕibo yo daməx, fayəš, lo qayəm. Grəšla barka me taḥte riše, maḥətla mxadde w, hul d aloho hulele, mḥele u sayfo, maṭəlle qarʕe lu gabo ḥreno, komallux, dlo qarʕo qayəm.
181. Qayəm, zbəṭle Gorgis w hiye w hiye bu gabano bu xərr w bərr, kəzzehən hno, hul d qayər. Me d qayər, naḥət, nafəl taḥte.
182. "Alo", — omər, — "hano ze ṯniḥina mine!" Koḥoyər bu quṣrayḏe. U gubawo, d kətyo gubo, me lawġul quṣro yo. Koḥoyər lu dahwo, laʔ ʔantiqa, d kit, u mede di arʕo, d kit, gab am malke, gab aš šulṭone, layt gab aš šulṭone, xəd kit gab u karyano.
183. Komalla, komər: "Lo kəbʕina tə mede mani. Mhalax, zan! Aḥna xəlṣina, u faqirawo d Baṣuṣ gəzze, gsome hənge, gboxe tamo, zan, dəʕrinale!"
184. Aṯən, kale u ḥawlaṯṯe hno. Məllale əmmo: "Slaq hat!" Omər: "Aydarbo gsolaqno ono?" Kəmmole: "Ono kəmmallux, hat slaq. Ṭro masalqilux elux. Gud ono səlqono, lə gmasalqilux ar ruʕye." Omər: "Lo kowe, solaqno ono, ṭorenax hat b arʕe du gubo." Kəmmole: "Hat hway, fham əšmo, xəd kəmmallux ono." Komər: "Abadan!" Lə groḏ̣e abadan, d soləq bari mina. Gdəmmole: "Ḥur! Ono kəḏʕono u medano, gtowe, gsəlqono ono lalʕal w lo gəršilux elux w annaqla hənne tamo, ar ruʕye, ab baqoranək, gəmqatli aʕli.
185. Bas kit mede ḥa", — əmmo, — "bəṯr me d lo gəršilux, gdoṯe tre ʕarbe larke, l arʕe du gubano. ʕArbo komo, ḥa semoqo.
186. A tre ʕarbani", — əmmo, — "gqaymi l ḥḏoḏe, gəmqatli". Əmmo: "I qyamto d aloho gmaqimila ʕam ḥḏoḏe a tre ʕarbani. Lo kəḏʕət, bəṯr, bi ḥarayto, lo kəḏʕət, ayna yo u semoqo w ayna yo u komo m ḥḏoḏe.
187. Hat kobəʕ towət fohumo. Kobəʕ d əḏʕət, ayna yo mənne yo u semoqo w ayna yo u komo. Me d əšmo baṭili, bəṯr b saʕaye d mqatli, baṭili, gəmḥalqət ruḥux ʕal ḥaṣe du semoqo, gmosaqlux lalʕal, ʕal feme du gubo. W haka aloho šqile minux w minan, ma trayna, xwa gdoṯət ʕal ḥaṣe du komo. U komo gmanḥatlux, gmobelux šawʕo baḥare. Raḥəq ma dkoṯani. Bəṯre šawʕo baḥare gəmḥalaqlux."
188. Komər hiya ḥzela, layt fayda, d soləq hiye bari mina, qayəm, aṯi, həzle u ḥawlo. Aḏiʕi tamo lalʕal, ggərši, yani maṣrole, grišalle ar ruʕye, grišalle, məsqalle lalʕal.
189. Komər i naqqa d saliqo lalʕal, haw fayəš kətte fəkr mede, innu kit nošo laltaḥ, koḥayri ʕal i zʕurtaṯe — šubḥo lu xaloqo, d xliqole, lo ʕayno ḥzela bi ṣpahitiyaṯe w lo nošo mənne heš bu ḥulmo lo ḥzalle mede hawxa ṣpahi.
190. Ṭaʕəlle lu zlamayḏan, l Gorgis, laltaḥ. W hənne, d lo ṭoʕənwayle, ze lo koməsqiwayle.
191. Qoyəm annaqla Gorgis, ḥzele, fayəš saʕaye, saʕaye w fəlge, lo ḥawlo naḥət w lo mede.
192. Naqqa ḥzele, xəd məllale i Šəmšo du Ṣahro, nafiqi a tre ʕarbe, d məllale aʕlayye, nafiqi w mbasasse b ḥḏoḏe qale, qarʕayye komoḥəlle l ḥḏoḏe, u qolo kəzze li šmayo.
193. W bu gubano w pano komoḥən l ḥḏoḏe, kəmmət, uʕdo ḥa gmaġər u ḥreno taḥt i arʕo.
194. Hiye koḥoyər aʕlayye, kosoyəm, lə ksoyəm, be ma aydarbo qodər mḥaləq ruḥe ʕal ḥaṣe du semoqo, lo kolən, d qodər mḥaləq ruḥe, w kozoyəʕ, d oṯe ʕal ḥaṣe du komo w arʕe du gubo ze latyo ġalabe bahuro, d ḥoze ṭowo.
195. Komər, xəd məllale, bəṯr, b saʕaye, taʕibi əšmo, rafən a tre ʕarbayḏe, naqla hama mḥalalqe ruḥe omər: "Ya rab, d ḥozeno, be ma aydarbo gtowe!" Lo kəmmət, a tfaqat d aloho, aloho hawxa kobəʕ, aṯi ʕal ḥaṣe du komo.
196. Mḥalaqle šawʕo baḥare, lugab mi dukṯo, d kətyo mə hno, b aṯro lo he nošo mu aṯrayḏe šaməʕ bu aṯrano.
197. Koḥoyər b ruḥe, ayko yo. Kale b walaye, ab botayḏa lanne x dəṯṯe, an nošayḏa kəzzehən w koṯən, koḥoze, hno azze, mhalaxle.
198. Mhalaxle annaqla, koḥoyər, kit aʕme əšmo d kallawat, bas layt aʕme ġalabe, lo səsyo w lo mede.
199. Komhaləx baš šuqone di walayaṯe, qoyəm koḥoyər bu gabano w pano, maṭi l dukṯo. Koḥoze: disane kit ḥḏo ḥurma sawto, annaqla haṯe, ḥəzyole, koʕəzlo abrisam bi tašiye.
200. Koʕəzlo u abrisamano, koməfqole, xəd i manṯo du ṣaʕro, kogəršole. Kəmmət, ʕal u čarx kosaymole.
201. Ḥəlle omər: "Walla, haṯe dukṯi yo adlalyo. Ḥozeno, gəmšayanno i ḥurmaṯe. Gud ḥuyo gaba ḏ̣ayfo, ṭowo yo."
202. Drele šlomo ʕal aḥ ḥoḏ̣ure w aʕla, omər: "Šlomo aʕlax, yade!" Əmmo: "Ahla w sahla, ya abri! Mə kəbʕət?" Omər: "Alo, zlam nuxroyo no, gədḥuyatli adlalyo harke gabax? Saymat ṭowuṯo aʕmi?" Əmmo: "Tax, taw! Ġamo layt, ahla w sahla!"
203. Yatu. Qayəm, mofaqle, disa hulela, annaqla layt aʕme kallawat, hulela dinoro.
204. Koḥayro hiya, koḥayro, ḥzela, aḏiʕo, dahwo yo, bas lo kəḏʕo, mə kallawat ne hani, ak kallawani dəṯṯe latne, xəd dəṯṯe.
205. Maḥatla bi barikayḏa, azza, amṭelale muklo w yatiwo, xile. Yatu, komalla: "Yade, ṣahyo no, d obatli paške d maye!" ʕAbiro lawġul, amṭelale čaqane d maye.
206. Koḥoyər, am mayani hawxa lanne ġalabe naḏ̣ife, mḥawdle ne. Maḥatle, štele, štele paške mənne, ṭaʕmayye maluḥo yo, madaʕrile, lebe daʕər mənne, madaʕrile, omər: "Yade, hani mə maye ne, alah, am mayani dəṯxu lanne basime!"
207. Ḥəlla aʕla əmmo: "Abri, mə gdəmmallux? Alo, minux komətle, m aloho lo komətle: hani am mazruqe di ḥurmayo ne!"
208. Omər: "Qay?" Əmmo: "Maye latlan. Kətlan ʕayno d maye, kiba ḥut rabo. Koṣoxər i ʕayno dam maye aʕlan. Kul šabṯo, gud lo mqadminale barṯo, lo kobelan maye u ḥutano."
209. Komər: "Lu ʕuǧbo rabano! U medano ze kowe?" Kəmmo: "E, alo, medano ze kowe.
210. W adlalyo, lalye di ʕruto yo, i barṯo du malko, dawra yo: b lalyo gəzzehən, gməblile i barṯo du malko, gmarfəlla, gdoṯe, gbolaʕla, me d nafəq, gnoḥət əšmo d maye, gəzzano aḥna, bəṯr ṣafro gəzzano, kit gurne laltaḥ mi ʕayno, koməmloyi maye, kul ḥa gmobele gḏono, tre gḏone d maye w a gḏone trani, kobəʕ makfən li šabṯo kula, w əlla gmayṯina mu ṣahwo."
211. Komər: "Yade, miḥase babax! I naqla towe čax, d məbli i kačkaṯe, maqəmli, gəzzino ono ste, ḥozeno, be ma aydarbo kobəlla."
212. Əmmo: "Yade, xulo nošo komaǧre əzze aʕma? Gəzzehən me ruḥqo, gmarfəlla, gəzzayo hiya, gəmqadmo laf ele w hiye gnofəq, gdoxela. W i naqla d oxele, gmofəq, makrəx ruḥe ʕal gabo, gnoḥət əšmo d maye mi ʕayno, xəd məllilux. W ṣafro edi gəzzano aḥna, gdamṭina am mayanək, latlan dukṯo ḥreto, abadan."
213. Komər məllela: "Ṭrowe!" Annaqla u zlamayḏan, Gorgis, u sayfo du karyo, d əmmina, d kətyo Qumṯe ṣiṭo w Daqne druʕo, kale qume, u sayfawo, d kətyo, xd u barqo.
214. Hawi bəṯr me fəlge d lalyo, šaməʕ qole hiye, i sawto məllale əmmo: "Kala haṯe yo i barṯo du malko, uʕdo gmaḥtila, gməblila."
215. Qayəm, lwəšle aǧ ǧulayḏe, maḥatle u sayfayḏe taḥt i ʕabakayḏe w naḥət.
216. Naḥət, məllela, mšaylole omər: "Ayko yo u darbo di ʕayno, d əzzeyo?" Azzeyo hiye bi qamayto dan noše, bari me d šopəʕ, azzeyo, kali ʕal ḥaṣe di ʕayno, me lalʕal va.
217. Koḥoze, aṯən an noše, amṭalle i barṯo du malko, me dukṯo raḥuqto, kalən tamo w hiye annaqla l ruḥa naḥito.
218. Maṭyo l feme di ʕayno, koḥayro: ga kal kit greʕuno kalyo ʕal ḥaṣe di ʕayno. Hiye me lalʕal, u ḥut lə kḥozele. Məllale: "Mən kosaymət harke?" Ḥzela greʕuno ġalabe ṣpahi. Omər: "Ono aṯino, d maxlaṣno i walayaṯe adyawma mu balano."
219. Əmmo: "Ho! Me baban w ǧəddan bari, nošo lo koḏəʕ, me kmo əšne, u balano bi walayaṯe yo. W qšəʕle, bnoṯe lo fayəš. Ono, i barṯo du malko no, komqadmili. Layt lo malko w lo faqiro w lo waziro koxoləṣ mi hnaṯe. Kul ḥa, u dawrayḏe. Me d aṯi u dawro du ḥa minan, kobəʕ mqadəm i barṯayḏe w hiye laybe məǧġəl tə mede."
220. Omər: "Ḥur! Hat mqadam m laf ele, hiye gnofəq əšmo w ono me lalʕal ṭolabno m aloho, d obeli ḥaylo, haka qadənno, qoṭanne. Qadənno, lo qadənno, disane u mede, d ktowe, ktowe!"
221. Qayimo i zʕurtaṯe ze, kətla hno aman b aloho. Mqadamla, mqadamla, u ḥut koḥozela, nafəq annaqla: u ḥut, latle haž me mede, kit noše lalʕal mede ʕəl mine. Komər koḥoyər aʕle u Gorgisayḏan, hul d griš zəd me fəlge me feme di ʕayno sam maye. Omər grəšle u sayfayḏe omər: "Ya aloho di šmayo!" W mḥele, qṭəʕle bu fəlgo.
222. W mazʕaqle aʕla omər: "Mtaxər mu darbo!"
223. Mḥalaqla ruḥa hiya, saliqo ʕal u hno, komər annaqla, šubho l aloho, am mayani mḥalaqqe b feme di ʕayno, nafiqi. Be ma kmo əšne am maye ḥšire ne tamo.
224. Kətwa faqire d kmo konəkat daz zuṭoye tamo b arʕe du šalwo. Am maye knišənne, lo ṭralle lo hənne w ak kalbaṯṯe w a ḥmoraṯṯe w ak konkaṯṯe, kulle məblənne aʕmayye.
225. Am maye semoqani nafiqi, u admo du ḥut xliṭ appe. Hama hiya, i barṯo du malko, u mede, d hawi aʕma hno, maḥatla iḏa bayn u admawo w mḥel b ḥaṣe d Gorgis.
226. Mšayelale əmmo: "Man hət?" Omər: "Latno nošo, mə ḥarulax mini? Zax lu bayto d babax hat w maḥki l babax, amar, be ma mə hawi."
227. Annaqla kəzzayo bu darbo w kəmhalhlo b qolo ʕeloyo: "Zoxu, mbalu maye! Zoxu, dʕawu l aloho! W zlam nuxroyo maxlaṣle i walayaṯe mu bala, d kətwaytu ebe hani alfaye əšne, ḥa mənxu lo qadər soyəm u naməs xtano."
228. Annaqla u babayḏa nafəq, koḥošu: maz zuḥṯe hiya daʕiro, kosaymo u qolano. Omər: "Ḥur, kali komannax: gud u medano d saymat, d mbahdlatli bi walayaṯe, ono qarʕax, lo qarʕax, ba hne, bam malqatat gšolaḥno u baṣrayḏax!"
229. Aṯyo məllale əmmo: "Yabo, zux! Lo hnət, hat koḥəšwət, inno ono yani zayiʕono w hnono mu ḥut, izux, ḥzay, be ma am maye, ḥzay az zuṭoye, d oṯənwa, d dayqiwaylux bi zərnaye w bi kamačaye w bi dahole saymiwa ad daʕwe, ḥzay, mə ǧarəlle, papuka azzehən bam maye!"
230. Komər u malko nafəq, nafiqi aw wazire, nafiqi ag ag gərgərkat, ar rabe di qriṯo w an noše, lo fayəš nošo, d lo nafəq bu lalyawo, koḥayri ʕal am maye, koqəlbi ʕal ḥḏoḏe w koḥozən, azzeyo u ḥutaṯṯe w xaliṣi mu hnano.
231. Annaqla koqore li barṯo u malko, komarla: "Ya barṯi! Ḥzaylan u zʕurano, u greʕunano, d səmle u medano. D u mede d obəʕ bi arʕo, gdobinale."
232. Əmmo: "Yabo, ono kəḏʕono, b lalyo wa, ʕətma wa, hama u məǧal, d hawi mini, ono ste maḥətli iḏi bayn u admo du ḥutawo, mḥeli b ḥaṣe. Kraxu aʕle! Alo, lo məlleli lo əšme, omər: "Ono zlam nuxroyo no w lanno marke.""
233. Komər hawi ṣafro, qrele u dalolo bi walaye, omər: "Isan latle amro, d əzzeyo l šuġlo mede, d lo foyəš, d oṯe lu quṣro du malko w d ḥozən, man yo u zlamano, d səmle u naməsano ʕal i walaye! Hani me alfaye əšne aḥna bu ʕazabano dlo maye, dlo hno w a bnoṯayḏan qšiʕi, a greʕunayḏan kəzzehən, kamṭən bnoṯe nuxroye me larwal, lo fayəšlan abnoṯe, həngi kul šabṯo kobina ḥḏo lu ḥutano."
234. Komər i walaye kula, u yawmawo, aynd d kətwa greʕuno hno, nafəq, aṯi lu quṣro du malko. Koḥayri, koməhni: layt nošo, lo fayəš. Kəmmi: "Lo fayəš noše." — "Kraxu!" Qrele lad dalole, la greʕe du malko omər: "Kraxu, ḥzawu!"
235. Karixi bu gabano w pano, əmmi: "Alo, kit ḥurma, koʕəzlo abrasam, kit gaba greʕuno nuxroyo, d l əzze, howe hano?" Omər: "Zoxu, amṭewule!"
236. Azzehən, qrallalle. Koḏəʕ hiye, gmiḏəʕ, azzeyo, azzeyo gab u malko. I naqla d ḥzela i kačke, mu yurxayḏe, mu faṣal d gušme aḏiʕo, əmmo: "Hano yo." Maqlabla i hno d ḥaṣe, əmmo kale u admo ʕal ḥaṣe: "Hano yo."
237. Ati u malko, nšəqle bayne ʕayne, omər: "Ya abri, mə gdomannux? U mede, d obenux, u mede d samno, obenux, i walayayḏi kula, lo kəmkafenux u mede, d səmlux ṭowuṯo ʕam. Maxlaṣluxlan me bala rabo. Hani maǧ ǧədde daǧ ǧəddayḏan komaḥkəllan aʕle. Mə kəbʕət, amar, ṭlab!"
238. Komər: "Ya u malkayḏi, ono lo kobaʕno tə mede. Ono zlam nuxroyo no, kobaʕno komər əzzino, doʕanno lu aṯrayḏi." Komalle: "Ayko yo u aṯrayḏux?" Komər: "U aṯrayḏi Ṭuro daʕ ʕabode yo, u Ṭuro daʕ ʕabode." Komər: "Ba, ya abri, aḥna lo šamiʕina bu əšmano, lo kəḏʕina, ayko yo, ayko lo u aṯrano."
239. Komər: "Ono ste kfašno harke, ḥozeno, haka ḥzeli noše, mani mak karewən, d šamiʕi, d aḏiʕi mede, me zlamat sowe, d əḏʕi, be ma ayko yo u aṯrano, aydarbo an noše kəzzehəlle, ḥozeno, be ma aydarbo aloho kṣobe."
240. Komalle: "Ya abri, hat, u quṣro kule ʕal u ḥəšwayḏux, ayna saʕaye, d əzzux w d oṯət, ema d hnət, i dukṯo kula elux yo, əzzux w itux, xəd kəbʕət. W d əbʕət, kala i barṯayḏi mqadamto elux, məblətla, ono ktoweno ġalabe fṣiḥoyo."
241. Komər annaqla Gorgis fayəš kəzze w oṯe, huwwalle dukṯo bu quṣro, koxəl w košote, kodoməx w b imomo konofəq, konofəq, mhaləx baṭ ṭuronani, kəzzeyo.
242. Yawmo komər mhalaxle, azzeyo, briṯo šəmšo wa, maṭi l tuṯo hawxa rabṯo, kala b dukṯo xliṯo, layt dawmo ḥeḏora. W šəmšo wa, ḥemo wa. Yatu taḥt i tuṯaṯe, hawa koṯe hawxa, taḥt u telolayḏa, maḥatle riše ʕal kefo w daməx.
243. Daməx, ha, komər saʕaye šaməʕ qolo, wilwil d farxe d nəṣro.
244. Qayəm hano, ḥəlle hawxa, koḥoyər, mə koḥoyər? Ga kit kurfo, kal kosəlqo bi tuṯaṯe va w kit qeno d hno, kəmmile bu kurdi, kəmmile Ṭayre Simər. Hano, i kurfaṯe, kosəlqo lu qeno, d əxlo af farxayḏe. W farxe naʕime ne, lappe fayri heš.
245. Qoyəm hano, gorəš u sayfayḏe w moḥele bi kurfayo, samla tre falqe, manḥatla laltaḥ. Ksoləq ʕal i tuṯo, kḥoyər, kmo farxe ne, kqoṭəʕ i kurfayo ʕal u bnoyo w kṭore falqo li emaṯṯe w maḥatla ʕal kefo w mosaqla, maḥatla qumayye. W gmaḥət u falqawo ʕal u gabo ḥreno, ʕal i dawmo, ṭorele af farxanək, gdəḏʕi: hawo sahme d emayye yo. Gdəxli kul ḥa sahme, gdoxele.
246. Hani, u ṭayrano koxəl ak kurfe hiye, koxalle, koxalle l ʕade ak kurfe, komaʕraqqe w koxalle.
247. W naḥət hano, u Gorgisayḏan, naḥət, maḥatle riše disane ʕal i kefayḏe w daməx.
248. Komər bəṯr b əšmo aṯyo i emaṯṯe, koḥayro: ga kal kit mede taḥt i tuṯo, me lalʕal ḥəlla, ḥzela, əmmo: "Kit w layt, hano yo d kul šato, koṯe, koxəl af farxayḏi."
249. Lo kəmmət, hanək šawʕo əšne, kul šato saymowa u qenayḏa w saymowa af farxayḏa, ktowənwa hawxa, ha! Əšmo d meqəm, me d fayiri b kmo yawme, gdəṯyowa, ḥəzyowa: ga kale u qenayḏa xalyo w l əḏʕowa, mən koṯalle, mən koxalle, aydarbo kəzzehən, l əḏʕowa.
250. Komər daʕiro, azzayo lu ṭuro, azzayo, mədla l kefo rabṯo b raġla, daʕiro, annaqla af farxe koḥozən i emaṯṯe w ḥzalle i kefo, aḏiʕi, kəbʕo qəṭlo Gorgis, w hiye lo kəḏʕo, koḥəšwo, hiye koməhnalle.
251. Annaqla koqorən, kosaymi wilwil, af farxani. Koḥayro: kanne af farxe bu qeno. Gdəʕro hiya, gəmḥalqo i kefo ʕal gabo w gdəṯyo.
252. Gdəṯyo, af farxe gmaḥkəlla, gdəmmila: "Aṯyo kurfo, kale ha, koḥəzyat sahmax harke, hulelan, qṭəʕlelanyo, kul ḥa falqo elan w ṭrele sahmax ʕal gabo. Aṯyo, saliqo, d əxlolan, qṭilole w mqasmole aʕlan."
253. Komər fayišo haṯe, aṯyo i šəmšo ʕal Gorgis, ftəḥla u hnayḏa, ag gefayḏa ʕal u gabo, d kətyo hiye damixo taḥte, səmla ṭelolo naqla ḥreto, fayəš damixo, hul d qayəm hiye b ruḥe.
254. Bəṯr me d qayəm, ḥəlle hawxa, koḥoyər: ga kala i emaṯṯe ʕal af farxe. Qrelale — baš šubḥo d aloho ǧġilo — u ṭayrawo ǧġil aʕme omər: "Mən nošo hət? M ayko hət? Amalli, hani šawʕo əšne i kurfaṯe kəxlo af farxayḏi."
255. Məllela omər: "Alo, ono zlam nuxroyo no, latno mu aṯrano."
256. Əmmo: "Ṭlab! U mede, d əbʕət, ono ksaymalluxyo." Omər: "Lo kobaʕno mede, kobaʕno minax, malaḥqatli l Ṭur ʕAbdin, ʕal i biro du zlam karyo, d kəmmile Qumṯe Ṣiṭo w Daqne Druʕo."
257. Əmmo: "Xuzi šawʕo əšne ḥrene i kurfayo əxlowa a zʕurayḏi w l obowaynolux u sozano, d malaḥqallux! Dukṯo raḥuqto yo ġalabe." Məllale əmmo: "Hama i ṭowuṯo, d simolux aʕmi, w ono hulilux soz, laybi dəʕrono bu xabrayḏi.
258. Izux, izux, amṭili šawʕo falqe, šawʕo ʕaṭmoṯe d baṣro daf fare w šawʕo qarbe d maye, qarbe daṣ ṣafure, mlayene maye w itux larke!" Omər: "Bas hawxa?" Əmmo: "Bas, mede ḥreno lo kəbʕono minux."
259. Azzeyo lu quṣro du malko, məllele: "Ya u malkayḏi", — omər, — "maṭino lu mərad d lebi." — Omər: "Mən yo?" — Omər: "Haṯe paṯe yo i masalayḏi: ḥzeli kurfo saləqto ʕal i tuṯo, kəbʕo əxlo af farxe du Ṭayre Simər w qṭiloli w hawxa hawxa, gmasəlqoli, u ṭayrano gmaslaqli lu aṯrayḏi. Bas kobaʕno minux šawʕo ʕaṭmoṯe d fare w šawʕo qarbe d ṣafure məmloyi maye, hani kobaʕno." — Omər: "Bas hani?" — Omər: "Hani tane, lo kobaʕno mede ḥreno."
260. Xayifo, layt ḥamšo daqayəq, mḥaḏ̣rənne, huwwallene, maḥtənne ʕal baġalṯo w mhalaxle. Aṯi taḥt i tuṯayḏe, ga kala kokəlyole, əmmo: "Slaq!" Naḥito ʕal i arʕo əmmo: "Slaq ʕal ḥaṣi", — əmmo, — "aslaq a hne! Ḥur!" Əmmo: "Kul d səlqono dawro, gmaḥtət ʕaṭmo d baṣro w qarbo d maye b femi hul laš šawʕo dawre! Maš šawʕo dawro gtuyono, qṭəʕli aš šawʕo baḥare. I naqlayo gməṭyono li dukṯo, d kəbʕət."
261. Omər: "Eh!" Saləq ʕal ḥaṣa, maḥatle u muklayḏa ʕam gabe w komər tlela. U dawro qamoyo maḥatle — lo komərxina ġalabe — komər maḥatle aš šawʕo ʕaṭmoṯe w aš šawʕo qarbe dam maye, ḥzele ruḥe, kale ʕal gubo du karyayḏan, d maʕraqwayle i Šəmšo du Ṣahro.
262. Koḥoyər ga, mə ḥoyər? Koḥoyər: ga kala i Šəmšo du Ṣahro yatuto ʕal gabo w ar ruʕye w ab baqoranək heš kal kəmqatli. Hawo komər: "Eli yo". W u ḥreno komər: "Ono gmobanna." W u ḥreno komər: "Ono gmobanna." Lo kəḏʕi ruḥayye, lo hawi aʕlayye yawmo w lo tre, lo tloṯo, hənne koqaymi l ḥḏoḏe baq qayse w bak kefe w hiya yatuto ʕal gabo.
263. Ḥəlle aʕlayye hawxa, omər: "Mə kosaymutu harke?" Annaqla ḥərre, hani l aḏiʕile, əmmi, hano, kul ḥa d komər: "Ono azzino, amṭeli u ḥawlo." Ḥa komər: "Ono grišoli". U ḥreno komər, komər: "Mən yo? Ono lo koḏaʕno, mə kəmmutu."
264. Əmmi: "Kətwa zlam, manḥatlan larke lu gubano w mofaqle haṯe i Šəmšo du Ṣahro. W kul ḥa minan komər: "Ono məfqoli.""
265. Komər: "U zlam aydarbo naḥət?" Kəmmi: "Ha, naḥət harke." Omər: "Maḥweyuli, ḥozeno, maḥweyu w ḥozeno!"
266. Latimi ḥeḏor u gubo, əmmi: "Ha, ḥur harke!" Hama mədle raġloṯayye, maqalbile u təmamaṯṯe, maqalbile lu gubo." Omər: "Zoxu annaqla hatu ste, ḥzawu aʕ ʕarbanək rwaxu aʕlayye, ma xlo mə ktowe! Ono tane hawxa ǧoreli?"
267. W aṯi, mədle li Šəmšo du Ṣahro, omər: "Yalla!" Koḥayro aʕle əmmo: "Aydarbo aṯət, aydarbo daʕirət?" Komər: "Hama, lo mtanyat! U mede, d hawi aʕmi, kobaʕle šabe, hul d mitaǧġəl.
268. Zan, ḥozina, be ma Baṣuṣ, mə ǧarile." Azzehən, koḥozən, ga u Baṣuṣayḏan kal koloyəš w kale yatiwo ʕal u layšo, palqapalq diḏe w koḥoyər: ho, kaṯən. Komər: "Ho, hani ono", — komər, — "mayəṯno ba dkoṯani tane w hatu azzoxu, azzoxu, komkayfutu w hnutu!"
269. Ḥəlle aʕle Gorgis omər: "E, yalo xabrux yo, ṭowo hawxa! Yalla!"
270. Rawixi ʕal as səsyaṯṯe, komər malaxxe, daʕiri disane, aṯən li škafte, d yatiwiwa eba, u yawmo, d huwwanne, d maṭənne daǧ ǧənnat, d əmmina. Maṭən ʕaṣriye li škaftayo.
271. Disane ʕabiri, disa u muklaṯṯe mqadəm, disa u muklo das səsyaṯṯe mqadəm. Am maye mqadmənne w at taxtat, hawən tloṯo məḥləf tre. Kul mede komiqadəm, annaqla disane maḥatte rišayye, damixi.
272. Gorgis fayəš šiyar, disane omər: "Balki howe mede hno, nošo məǧġəl mede. D lo məǧġoliwa hani, u lalyawo, u zʕurawo, d lo məǧġəlwa, komər lo komoṭiwayna l mede, lo kəḏʕiwayna, aydarbo əzzano, aydarbo oṯina."
273. Komər disane — šubḥo l aloho, yaʕni mede kobəʕ toyəm, huyo i čiroke — ʕaṣriye disa saʕaye ʕaṣro u zʕurawo aṯi, qrele lu babo.
274. Omər: "Yabo, tux, emi kəbʕolux." — "E", — omər, — "yabo, emux šqila i ruḥayḏi, kul d aṯino, yotawno, məǧġolina əšmo, gdoṯət, gdəmmət: "Emi kəbʕolux."" — Omər: "E", — "məllali əmmo: "Zux bəṯre!"" — Omər: "Kaṯino."
275. Qayəm u zlamayḏan, komalle: "Yabo, koḥozeno, aṯən an nošayḏan, amṭalle i Šəmšo du Ṣahro." Komər: "Abri, amṭyalle, matəmme kul mede w Gorgis ġalabe taʕəb, ġalabe. D lowewa Gorgis ʕam Baṣuṣ, komər lə gmoṭewa l mede Baṣuṣ, walla lo komamṭewa i barṯo d malkayye w lo xodumto gdamṭewa."
276. Komər, komər: "Yabo, uʕdo matəmme?" Komər: "Lo, heš kit qeṣe qumayye." Komər: "Mə kit, qay?" Komər: "Uʕdo gšoməʕ u babo d Baṣuṣ, gmətḥasəd mine w gəmšadalle səsyo masammo, gdomər: "Hano u səsyo lu abrayḏi."" Gəmšadalle li qamaytayḏe, d rowəx aʕle. Komər ʕawwəl d rowəx aʕle, Baṣuṣ gmoyət. Daqana u malko Abgar Malko mobəl i Šəmšo du Ṣahro me ḥlof u abro.
277. Komər — uʕdo d əmmina, Gorgis disane, xd i naqlayo, šiyar wa, komibayən. I naqlayo komər: "E, abri, i naqlayo šiyar wa w šaməʕ, išallah komər uʕdo ze howe šiyar w šoməʕ.
278. Komər haka u səsyano, masalan, Gorgis qṭile u səsyo, bəṯr komər bəṯr ktowe kurfo w gmičək bi sedare du tarʕo, i naqla d ʕəbri, gmorəx qarʕe, gdowəṣ u abro, tamo ze gqoṭele.
279. Komər haka tamo ze dralle i sedare w lo məhnalle, komər bəṯr gʕobər lawġul, ʕaṣriye hənnək damixe, kowe ʕiqarwo w gʕobər rišayye, dowəṣ disane, gqoṭele. Komər haka hani kulle, xaliṣi mənne, xwa lo fayəš mede, edi kfoyəš gməṯnəḥ, omər, ba d ḥozina."
280. Annaqla komər disane Gorgis šiyarwa w šomaʕwa i štaġaliyaṯṯe kulle.
281. Qayimi ṣafro, rawixi ʕal as səsyaṯṯe w mhalaxxe. Mhalaxxe, d əmmina, yatwmo aw tre, maṭən lu tuxub di walaye du babo d Baṣuṣ, ḥzalle noše, mšadrənne li walaye: hawu xabro du malko: "Aṯi u abro, amṭele i Šəmšo du Ṣahro aʕme w hawi fṣiḥuṯo bi walaye w nafiqo i walaye."
282. Annaqla u malko šaməʕ w šomaʕwa mak karewən, əmmiwa, məqqa ṣpahi yo i barṯo du malko du Məsqof. Komər məlle b nafše omər: "Walla, ono gsamno mede, qoṭanno Baṣuṣ, mobanna ono."
283. W hiye komər, Abgar Malko, mṣaḥrono wa. Qoyəm, amṭe səsyo w msamamle w msaməm ḥaṣe. Mšadarle ʕam ḥa xodumo, d omər: "De zux, i naqla d moṭətle, hawe l Baṣuṣ, amar: "L babux mšadallelux hano hadiye w d maṯanḥət u səsyayḏux w hano heš ṯniḥoyo yo ġalabe w rwax ʕal u səsyano w ʕbar!""
284. I naqla d maṭən komər lu tuxub di walaye, Gorgis aṯi, kali bi qamayto d Baṣuṣ, məllele omər: "Ḥur, ya aḥuno", — omər, — "i taʕbe, d taʕəbna qumux, lo koḥošawna ono, hat aḥuni hət w koroḥamnux ġalabe. Bas mede ḥa kobaʕne minux, kobaʕno, m uʕdo w hul ramḥəl ṣafro, šəmʕət mini. U mede d samno, lo məģbonət mine w lo məqḥorət w əmmət: "Yaʕni qay hawxa səmlux?""
285. Omər: "Ya aḥuno, i ṭowuṯo, d simolux aʕmi, šomaʕno minux yawmo, ġalabe yo?" Omər: "Bas haṯe koṭolabno minux." Omər: "E." — "Mtafaqlan?" — "Mtafaqlan." Komər malaxxe əšmo, naqla ḥzele, kaṯi u greʕo du babo, du malko, kaṯi, amṭele u səsyano, ṣpahi yo ġalabe, aṯi l gab Baṣuṣ, məllele omər: "Hano l babux mšadalleluxyo, məlle: "Maṯnaḥ u səsyayḏux, hano səsyo ġalabe ṯniḥoyo yo w ṣpaḥi yo, kḥel yo, rwax aʕle, ʕbar li walaye!""
286. Qayəm kobəʕ noḥət mu səsyayḏe, d rowəx ʕal awo, aṯi Gorgis, grəšle u sayfo, mḥele b ḥaṣe du səsyo, səmle tre falqe.
287. Qḥir Baṣuṣ ġalabe, bas mərwayle, huwaylele soz, d lo məǧġəl, d l omər mede. Omər: "Qay hawxa səmlux?" Omər: "Məllilux, kəbʕət, marke gdoʕanno." — Omər: "Lo, tamam."
288. Komər aṯən, ʕabiri, ḥzele Abgar Malko, ḥzele, u abro heš kale, lo rawəx ʕal u səsyo, kale ʕal u səsyaḏe qamoyo.
289. Komər xayifo bu səhr, səmle ruḥe kurfo w čik b riše du tarʕo lalʕal, i naqla d ʕobər, d dowaṣle bəṯr aḏne.
290. Komər aṯən, maṭən lu tarʕo, disane Gorgis čik bi qamaytayḏe omər: "Klay!" — "Mə kəbʕət?" — Omər: "Kobaʕno, u tarʕano mihəd me lalʕal, mətle i sedare d lalʕal" — "Qay?" — Omər: "Latyo šuġlux, ono hawxa kobaʕno. Toxu, qrele laš šaġole, tlawula!" Nafiqo i kurfo, mḥelela bu sayfo, hayo ste qṭilole.
291. ʕAbiri, ʕabiri annaqla an noše larwal, az zuṭoye korəqḏi, kozəmri w maḥatte u muklano. Komər fayiši hul ʕaṣriye i saʕaye ḥḏaḥṣar w hənne bu muklo, bu štoyo, bu raqḏo, bu zmoro. ʕAṣriye ʕabiri laʔ ʔodawat, kul ḥa d dəmxi.
292. Annaqla Gorgis gnule ruḥe mənne w ʕabər bi odaṯṯe d Baṣuṣ w di Šəmšo du Ṣahro, čik taḥt u taxtaṯṯe, d lo mede d mašiki.
293. Qoyəm oṯən hənne, mičoki lawġul, ʕəbri, məždi ruḥayye ʕal at taxtaṯṯe, d dəmxi.
294. Gdoṯe, gḥoze, Gorgis kḥoze me taḥt u taxt: kaṯyo ʕiqarwo, kiba ṣiṭo maš šaʕyṯani, d qərwo l ḥa, gṭəryole bi dukṯo, gmanaṯro u ṣaʕro d qarʕe. Grəšle i xanǧar w məḥyole eba w simola tre falqe. Komər nuqṭo d admo mi ʕiqarwayo ṭayiro, aṯyo ʕal foṯe di Šəmšo du Ṣahro w daməxto yo, koḥoyər, mə ksoyəm? Mḥaləq i xanǧar, li nuqṭaṯe du admo tolela, zoyəʕ, d Baṣuṣ howe šiyar, gdomər: "Ha, kəbʕət, qəṭlətli aw qəṭlətla, bəṯr me d amṭolux w hnolux?" Mə ksoyəm? Komiḥayər b ruḥe, aydarbo kobəʕ, d tole i nuqṭaṯe du admo?
295. Komər tlele i čarke me ʕal foṯa w mḥalaqle lišone, d tole i nuqṭayo du admo b riše d lišone me ʕal foṯe di Šəmšo du Ṣahro.
296. Bi iṯnaṯe komər Baṣuṣ hawi šiyar, ḥəlle omər: "Ya aḥuno, me ʕawwəl gdəmmət, saymətwa u hnano, d əmmətwayli, me ʕawwəl korəḥmətla. Kətwaybux bu darbo qəṭlətli w məblətla l ruḥux, qay amṭeluxli larke w bəṯr koṯət, kmičokət bi odayḏi?"
297. Omər: "Ya aḥuno, ono məllilux, yawmo hul ṣafro gšəmʕət mini!" Omər: "Lo, bas haṯe yaqurto yo, i masale lawyo, xəd məllux."
298. Omər: "Ḥur! U mede, d hawi, gmaḥkenux, d omannux, mən hawi w mən towe. Bas ono, bəṯr me d omannux, mən hawi aʕmi, ono gtoweno kefo kumto w bəṯr had kəḏʕət."
299. Hiya qayimo, məllale əmmo: "Lo, ṭro lo omər, lo məǧġəl! Ono kəḏʕono, mən yo. Kəḏʕono, aḥuno lo koroḥamlux, xəd koroḥamlux hiye." Annaqla xalaṣ omər: "Lo kowe."
300. Mbalašle, mbalašle Gorgis kməǧġəl i qəṣṣa, aydarbo hawi, aydarbo ʕabiri li škafte, aydarbo u ǧənni, mən maḥkelelalle, komaḥkele. Kul d komaḥke mede, konošəf maf raġle va hul l dukṯo, hul d maṭi li naqla, d damixi u lalyo ḥaroyo, damixi bi škafte naqla ḥreto w ǧənni mən məlle, u babo d Baṣuṣ mə kobəʕ soyəm, d qoṭəl Baṣuṣ w mobəl i Šəmšo du Ṣahro.
301. Komər matəmle, hawi kefo kumto w u babo d Baṣuṣ, hiye ste hawi ṭarm tamo, mḥalqo, qṭiloyo b fəlge di odaye. Azze, u səḥrayḏe, tali m aʕle, hawi, qṭil, hne. Ba tloṯo kore du səḥr, d səmle, lo xaləṣ. Bi ḥarayto nafəq qṭiloyo.
302. Koḥoyər hano, Baṣuṣ, koḥoyər u mede, d səmle aʕme, koboxe, komoḥe ʕal qarʕe d ruḥe, mə soyəm? Mə ksoyəm? Hawi kefo kumto.
303. Hiya, i Šəmšo du Ṣahro, kəmmole, kəmmole: "Ḥur, lo ono i aṯtayḏux w lo kəḏʕallux w lo kəḏʕətli, gud l əzzux, dəʕrət li škaftayo w ḥozət, be ma mən yo gmanəḥ Gorgis naqla ḥreto, wa illa ono lo gqəṭlono ruḥi, gəmḥalqono ruḥi b gubo, d tə nošo l oḏəʕ, ayko va azzino!" Komər qayəm u zlamayḏan, məllela omər: "Ya ḥurma, itaw, ḥozina, hul ṣafro!"
304. Komər deri yawmo fayəšle šabṯo, ṯniḥ, azze. Rawəx ʕal u səsyayḏe w yalla səmle, qṣədle i hno, i škafte, d azzehən, damixi tre lalye eba w oṯewa, miqadamwa u muklo alle.
305. Annaqla kəmmole, hiya məllale ʕawwəl məllale əmmo: "Gdəzzux, o dəmxət ha! Izux, dəmxət w hnət, gnəfqi, gməǧġoli, lo kəḏʕət, mən hawi." Omər: "Nawxa qay lalo šqile mini, əzzi, domaxno?"
306. Azzeyo, d əmmina, Baṣuṣ azze, maṭi li škafte, ʕabər, u lalyawo disane aṯile muklo. Disane am maye, u taxtayḏe ḥaḏ̣iro w kul mede. Ḏ̣ayfo yo, xəd towe ḏ̣ayfo ʕal ʕmiro ma ʕmire rabe.
307. Komər disa ʕaṣriye annaqla ḥzele ruḥe, konoyəs, amṭele i xanǧar, ṣləḥle ṣawʕe d ruḥe w maḥatle ləpke d malḥo eba, daqana... (hawxa kosaymi, i naqla d lo kəbʕi dəmxi).
308. Qoyəm, hawyo i saʕaye ʕaṣro, šaməʕ qolo, d məlle aʕle u aḥuno Gorgis, d šaməʕ, u zʕuro aṯi bəṯr u babo, qrele. Aṯi, komalle komər: "Koḥozeno, Baṣuṣ daʕər, yabo!" Komər: "Abri, Baṣuṣ daʕər, Gorgis hawi kefo kumto w u babo d Baṣuṣ ze qṭil, xəd məllilux, hawi. Gorgis šiyar wa, i naqla d məllan u mede, d hnelan, u malko, d soyəm, d maḥət qeṣe qumayye, kobəʕ qoṭəl Baṣuṣ. W aḏəʕ, qṭile u malko.
309. Komər: "Annaqla hano l mən aṯi?" Omər: "Hano aṯi kobəʕ manəḥ Gorgis." Komalle: "Yabo, e, kətle nyoḥo?" Omər: "E, kətle nyoḥo." Komər: "Aydarbo?" Komər: "ʕAl u kemolo di šato Baṣuṣ gtowele abro. U abrano diḏe, i naqla towe ʕumre arbʕi yawme, noḥalle w ṭoyəš u admayḏe ʕal i kefo, d kətyo hiya Gorgis, i naqlayo Gorgis gqoyəm. Wa illa latle qyamto abadan."
310. Hawo maḥatle riše annaqla, Baṣuṣ daməx. Ṣafro azzeyo, deri yawmo rawəx w mhalaxle w azze laf u bayto.
311. Azze, maṭi lu bayto, kale qḥiroyo, i aṯṯo məllale əmmo: "Mən hawi?" Omər: "Alo, hawxa, hawxa." Əmmo: "Lo abro, šawʕo abne howən, gnəḥranne, d qoyəm Gorgis. U mede, d səmle eli w elux, noše lə ksoyəm, lo aḥuno, lo babo w lo emo."
312. Komər — čiroke annaqla — komər ʕal i šato hawila abro, annaqlla u yawmo bu yawmo kobənyo, hawi ʕumre arbʕi yawme, aṯyo əmmo: "Tux larke!"
313. Omər: "Ya ḥurma, ono, b iḏi noḥanne? Ṭr oṯe ḥa ma greʕe məhne?" Əmmo: "Lo kowe, hat b iḏux kobəʕ nəḥrətle."
314. Komər qayəm, mə soyəm? Grəšle i xanǧar, makraxle foṯe l gabo w nḥəlle u zʕuro w amṭele u admayḏe, ṭəšše ʕal i laše d Gorgis, ʕal i kefayo. Komər baš šubḥe d aloho ṭəšše marke w Gorgis qayəm, yatu. 
315. Xəd ḥa howe damixo bi šamṯo ḥliṯo, frəxle ʕayne omər: "Ooh! Qay maqəmxulli mi šamṯaṯe?" Koḥayro aʕle kəmmole: "Huu ḥur, hani məqqa, məqqa hawilux damixo? Mu zawono damixo hət!" Ḥəlle omər: "Mə səmxu?" Məllale əmmo: "Hawxa, hawxa."
316. Hənne hawxa koməǧġoli, naqla ḥzalle, u zʕuro kal koboxe. Ga u zʕuro, qayəm naqqa ḥreto hawo ste, hawi dukṯe du nḥorayḏe xalxolo d dahwo b qḏole... w kamilo harke.

======
Ritter: 116. Sl_Mi Der Pfarrer als Moerder und die Schlange.txt
001. Ono Sleman Ḥanna Maskobi. Gdomannanxu masale, hawyo gaban, babi maḥkyole l ḥa Kurmanǧ Ṭayo, gaban ḏ̣ayfo wa.
002. Yawmo, qayṭo wa. Kalən babi w Ḥasan u Ṭayo yatiwe ʕal i goro. Heš lawyowa čax di ḥšəmto, emi saymowa labaniye, laltaḥ bi durto.
003. Ḥasan komalle l babi komər: "Koḥozət, aq qašani dəṯxu, məqqa ṭama ne." — Komalle: "Qay?" — Komər: "Qašo, qašo Zaytən, malxarabo, komalle, kit gabe qaṭʕo d ʕeze w kit gabe ʕwone, kit gabe qanyone w škur mine d aloho, u ḥalayḏe ġalabe ṭowo yo.
004. Azziwayno gabe adyawma, abəʕno, d zowanno əšmo d marʕeze me gabe, bas, ya aḥuno, komər mə kibe mobəl nuro mu ġarano? Lo qadənno šoqanno mede mine."
005. W ono, gabe aṯyo haṯe Saydke, i armalto yo, d qṭəlwa u gawrayḏa, meqəm me tre əšne. Aṯyo i masketo, be ma m ayko mḥayṣelala qamari, aṯyo, hula lu qašo. Məllale əmmo: "Abuna, qaraw qurbono ʕal i ruḥo du gawrayḏi!" Komər u qašo, Qašo Gawriye, mbele u qamariyawo mina w azze."
006. Komər u Ṭayo komər: "Wallah ono towewayno, lo komobalwayne mina.
007. Haṯe kətla gḏayto. Balki ʕaṣro yawme, fayišo l əxlowa ab beʕayḏa, hul d mzaballa ab beʕe di gḏaytayo b qamayər, aṯyo hiwila lu qašo. Yaʕni aydarbo aq qašani dəṯxu, l mə i ṭamayiyaṯe aʕlayye hawxa?"
008. L babi məllele omər: "Hoho, mə mə? Haṯe latyo mede! Gdomannux masale, hawyo b Basḥəq." — "Hat me Basḥəq hət", — komalle lu Ṭayo.
009. Komalle lu Ṭayo: "Bari me d aṣ Ṣuroye d nəfqi mina, hiya kula tloṯo ruʕe d qriṯaṯxu Ṣuroye wa."
010. Komalle babi: "Aḥna ze ma Basḥəq wayna — de klay, mlay i qallənayḏux tətən!" Komalle, qreleli omər: "Zux, amṭilan tre gəmrəkat d nuro!"
011. Naḥətno xayifo gab emi, azzi, ḥzeli qaḥfək, maḥatli aʕle tre gəmrəkat d nuro w amṭəlli xayifo, bari me d bode babi bi masale, d kobəʕ omalle, kobaʕno šomaʕna ono. Aṯino, maḥatli a tre gəmrəkat di nuro ʕal aq qallənaṯṯe, fayəš košotən dexono.
012. Komalle Ḥasan l Babi, komalle: "De, amallan, d ḥozina, mən yo i masalaṯe, d kəbʕət əmmətliyo!"
013. Komər: "Kətwa b Basḥəq, kəmmi babonan, kətwa baqoro. U baqorano. kul yawmo, ṣafro, oṯənwa am more di qriṯo, marfənwa aq qanyonaṯṯe, maltamwalle w əzzewa, mobalwalle li marʕa lu ṭuro hul ʕaṣriye. ʕAṣriye madʕarwalle.
014. Annaqla aq qanyone ʕaṣriye, i naqla d koṯən, moṭən li qriṯo, kul ḥa kəzze lu bayto du moro.
015. Bəṯr hiye, u baqoro, kkorəx ʕal ab bote, u bayto, d kətle zəd me tloṯo qanyone, kobəlle dawqo d laḥmo, w ayna d kətle anqaṣ, yawmo e, yawmo lo, kobəlle dawqo d laḥmo. U baqorano kolotamle mede ʕəsri dawqe d laḥmo. Koṯe, kobən hən mənne laf faqire, hən lann armalyoṯe. Kofašle tre, tloṯo dawqe, koṭoralle l ruḥe w a ḥrene kəmzabanne. Kul tloṯ, arbʕo yarḥe kolotamle kmo maǧidiye, gzowən appe ǧule.
016. Hawxa u baqoro faqiro kowe w koʕoyəš ʕal u ḥalano. Ayna, d kətle qanyone ġalabe, naqqawoṯe kobəlle sefoqo d bšolo ze. Koʕoyəš hawxa.
017. Komər yawmo u baqoro nafəq, azze laf Dawrike, šalwo yo tamo. Kit škaftat ġalabe, kit dawme d baluṭe w briṯo rabəʕ yo, i marʕa ġalabe ṭawto yo, manḥatle aq qanyonayḏe lu šalwawo w komarʕalle, hul d hawi meqəm me fəlge d yawmo hawxa, ḥzele, aq qanyone kulle sawiʕi, maġalle, hiye ste yatu ʕal kefo, ʕal qatoro hawxa w mofaqle u mašruqayḏe, fayəš komašrəq.
018. Hani, ab baqore w ar ruʕye, u yawmo kule komašərqi bu mašruqo. Koyəlfi aʕle ġalabe basimo, kodayqi aʕle.
019. Annaqla u baqoro koməǧġəl, be ma aydarbo hawi aʕme i masalaṯe.
020. Komər: "Yatuno, mašraqno ʕal u mašruqayḏi, koḥozeno qumi, kut mede koroməš. Koḥanno, mə ḥanno? Kal kit kurfo, yaʕni qumi kiba tloṯo, arbʕo druʕe raḥuqto mini, kal koḥayro aʕli.
021. Bas šubho l aloho, i kurfaṯe, ono hani tmanyo əšne baqoro no, layt yawmo, d lə kḥozeno ḥḏo w tre mak kurfani du ṭuro. Ġalabe ne. Hən mənne koqoṭanne w hən mənne koxəlṣi w ʕal u ḥalano. Bas heš bu šufro di kurfaṯe heš lə ḥzeli. Mnaqašto kula ḥaṣa, kəmmət, ʕayne du kund yo — i bume, ʕayna ġalabe ṣpahi ne. Annaqla, i naqla d kuyo i kurfo ṣpahi w kuyo mnaqašto ḥaṣa, kəmmi, xəd ʕayne du kund ne, ʕayna an naqšayḏa."
022. U baqoro komər: "Ḥəlli ʕal i kurfaṯe, omanno b lebi, komanno l ruḥi: haymən b aloho hama lə gmoḥeno kefo bi kurfaṯe, gṭoreno mina. Lo koməstahlo du qaṭlo."
023. Komər: "Xəd mede m aloho i kurfaṯe, hiya koḥayro aʕli w ono koḥanno aʕla, daʕənno, mədli lu mašruqo. Šomaʕwayno naqqawoṯe as sowayḏan, kəmmi: i kurfo, i naqla d košəmʕo mašruqo, koməfṣoḥo. Omər daʕənno, dəqli ʕal u mašruqo, koḥozeno, i kurfayḏi, ʕayna lo koməqṭoʕo mini w ono ste, ʕayni lə kməqṭoʕo mina. Annaqla kozoyaʕno, fayəš mina əšmo, bas hiya lə grəmšo, kalyo kliṯo, koḥayro aʕli.
024. Fayəšno mašraqno mede saʕaye, hul d baṭənno. Qayəmno, tleli u mašruqayḏi, maḥatli b sefi, məṯnəḥno əšmo, i kurfaṯe hawxa mqadamla laf eli.
025. I naqqa d mqadamla laf eli, mədli l kefo. Annaqqa hiye, u qedomayḏa, lo maləzto aṯyo, əšmo, əšmo kəṯyo laf eli, i naqla d mədli li kefo, kalyo, kalyo daʕiro.
026. Daʕiro l dukṯa. Əšmo ḥreno, disa mqadamla laf eli əšmo. Disa mədli li kefo. Tre, tloṯo kore hawxa ono ste koḥanno, komanno: i kurfaṯe kəmqadmo laf eli, latyo, layt b leba, d əṯyo duṣoli, latyo u maṯyayḏa maṯyo d hǧomo, d həǧmo aʕli.
027. W hiya kəṯyo w kodəʕro, kəṯyo w kodəʕro tre, tloṯo kore. Bəṯr ʕabiro, kit naqwo, ʕabiro lu naqwo.
028. Ono ste qayəmno, omanno: "Wallah, kazzi ḥofanno ʕal u naqwano, ḥozeno, be ma i kurfaṯe, xəd išara koboli, lo koḏaʕno mən, hama gəzzi bəṯra.
029. Komər kit aʕmi qayso d baluṭo, kosayminale qəlčke.
030. Haṯe, daʔiman ar ruʕye koṭəʕni qayso, komafṯi qarʕe w košəlḥi ebe ʕarkuwe w laṭme w ʕaqšune, gelone bu ṭuro konəfqi. U qaysano komafṯi qarʕe, kowe hawxa, xəd qarʕe d qaddəm. Annaqla komaḥtile taḥt u ʕarkuwo w koqərsile, konofəq u ʕarkuwo mi arʕo. Kul ruʕyo kowe aʕme ḥḏo xtaṯe.
031. Komər mədli ono ste li qəlčkaṯe diḏi w aṯino gab u naqwo, d ʕabiro ebe i kurfo, w ḥfəlli, maqlabli lu gabano w pano u ʕafro. Hah! Naḥətno tre, tloṯo ṣiṭe, ḥzeli, u naqwo rawəḥ.
032. Rawəḥ, fayəš kotoleno u ʕafro b iḏi w konofəq kefe, košolanaḥne bu qayso, naḥətno, ḥzeli u tarʕo hawxa, hawi, xəd tarʕo du gubo naʕimo, koḥanno laltaḥ, arʕe komibayən, latyo ʕamuqo ġalabe, ono ste hama maqweli lebi, marwaḥli feme du gubo w naḥətno.
033. Naḥətno, koḥozeno, mə koḥozeno? Kala dano b fəlge du gubano, dano ʕatəqto. Azzino, tleli, kit kesoyo ʕal fema, tleli u kesoyo. Šawʕo šubḥe l aloho! Ga kala mliṯo dinore d dahwo.
034. Hama lo səmli mede, maḥətli u kesoyo ʕal feme di dano w daʕənno, ṣxəlli i dukṯo, d ḥfiroli, madʕalli ak kefe aʕla, un maḥətli tloṯo, arbʕo kefe ʕal ḥḏoḏe, da d lo mṣakanno i dukṯo w fayəšno hul bəṯr me fəlge d yawmo. Bəṯr me fəlge d yawmo aṯino, mṭeli aq qanyonayḏi af ʕaṣriye li qriṯo.
035. Azzehən aq qanyone, i naqqa d maṭina li qriṯo, kul tawro w tərto azzehən gab am moraṯṯe, hənne kəzzehən, kəḏʕi.
036. W ono azzino gab u muxtar. Kit muxtar, zlam ġalabe ṭowo yo, mraḥmono yo, əšme Šamʕən kəmmile, u muxtar di qriṯo.
037. Azzino l gabe, dreli šlomo aʕle omər: "Ahla w sahla, ya abri!" Annaqla Šamʕən komalli: "Ha, Yaḥqo, mə kəbʕət?" — əšmi ono, komər u baqoro, Yaḥqo yo — məllile: "Ya Šamʕən, kobaʕno məǧġənno aʕmux mede, ono w hat tane."
038. Omər: "E, tux, taw!" Yatuno ʕam gabe, maḥkelile, aydarbo hawi aʕmi adyawma w ḥzeli i danaṯe mliṯo dinore d dahwo, məllile omanno: "Ono mə ksamno appe? Ġalabe ne eli, aṯino l gabux, d əzzan ono w hat ʕaṣriye, mamṭət u ḥmorayḏux w maṭaʕninanne, amṭinanne, fəlgayye ele, fəlgayye elux. Hat, koṯelux ḏ̣ayfe, kit gabux bayto, kit gabux niše w zʕure, kit aʕlux maṣruf ġalabe. Ono, l mə gləzmili? Fəlgayye basli ne, ġalabe ne aʕli."
039. Šamʕən u muxtar, zlam, məllan aʕle, ġalabe mnaqyo d aloho wa, məllele omər: "Abri, hano u medano, naṣib elux aṯi. Hano, d əzzux, d amṭətle hat u dahwano, ksaymətlux bayto, kḥozətlux barṯo d ḥalal, ggurətla w gyətwət. Gmakfelux hul l ʕolam u kallano, d kəmmət aʕle."
040. Komər u baqoro səmle, lo səmle, mara d qonəʕ aʕme Šamʕən, d əzze aʕme, d maṭən u dahwano bu fəlgo, lo raḏ̣i. Omər: "Hano naṣib diḏux yo, lo kowe."
041. U baqoro bi ḥarayto ḥzele, Šamʕən lo koṯe aʕme, omər: "Ašər ono, ono tane lo kəzzino, amṭene, kazzino naxwa, gud l oṯət hat, gəzzino gab u qašo."
042. Omər: "Lebux yo, abri. Ono? Hano u medano latyo naṣib diḏi. Gud owewa ṇaṣib diḏi, ono gḥozewayno mede hawxa."
043. Daʕər Yaḥqo komər u baqoro, nafəq me gab u muxtar, azze gab u qašo.
044. Kit qašo tamo gabayye, bi qriṯo d Basḥəq, ṭama, xd u qašano, d məlluxli, komalle l Ḥasan.
045. Azze, məllele lu qašo: "Hawxa, hawxa ḥzeli dahwo hno." Omər: "E, abri, gəzzan ono w hat, amṭinanne! Taw uʕdo, maḥšam! Maḥšmina ʕam ḥḏoḏe, hul d ʕotəm briṯo ʕutmo, gəzzano, gməblina u ḥmoro, məblina u xurgo w gmaxlinanne bu xurgo w gmamṭinanne. Fəlgayye eli, fəlgayye elux." Omər: "E."
046. Yatu Yaḥqo, maḥšamme ʕam u qašo, hul d ʕatimo briṯo, qayəm, amṭele, maḥətle u rəšwono ʕal u ḥmoro w maḥətle u xurgayḏe aʕle w amṭalle tre ḥawle ṭowe ze, qawye, du marʕeze, maṣrinanne ʕal ḥaṣe du ḥmoro w yalla mhalaxxe.
047. Annaqqa i dukṯo, d ḥzele eba i dano du dahwo, latyo ġalabe raḥuqto mi qriṯo. Naḥiti hawxa, b arʕe du šalwo yo. Naḥiti, i dukṯo, u ruʕyo koḏaʕla, lo kəmṣakər a dkoṯanək, koḏaʕʕƏ, xəd bu ṣiṭo koḏaʕʕe.
048. Azze omər: "Kalənne harke!" Tlalle ak kefanək, mbewalle aʕmayye bahro, šroġo, naḥiti, manḥatte u xurgo aʕmayye, maxlalle i dano bu xurgo, tamo b arʕe du gubo w msalqalle a tre, aṯən, maḥtalle ʕal u ḥmoro w aṯən, malaxxe.
049. Annaqla u qašayḏan, lo mhalaxxe ġalabe, u šiḏo fayəš šoġəl ʕam u qašo b qarʕe. Komalle, u qašo komər l Yaḥqo: "Hat, ak kallawani, mə gsaymət appe fəlgayye, abri?" Omər: "Abuna, lebux yo, kəbʕət zəd me fəlgayye, mbal!"
050. Komər: "Ašər ono komanno, hama ono košoqanno li ʕito šamʕe w zayto w aq qandele w a šroġe di ʕito w kit aʕli ġalabe maṣruf. Ruʕayye elux bas ne w a tloṯo ruʕe eli!" Omər: "Abuna, ġamo layt, ruʕo eli w a tloṯo ruʕe elux."
051. Əšmo ḥreno azzehən, annaqla u šiḏo čik b qarʕe du qašo, məllele omər: "Yaḥqo, hat mə ksaymət bak kallawani? Hat kul yawmo kəzzux, koməfqət aq qanyonani, koṯelux ʕəsri dawqe d laḥmo mi qriṯo, ʕəsri dawqe d laḥmo gmakfən l tloṯo, arbʕo kəflawat. Gurət, gdamṭət ḥḏo w, towelux zʕure ze, aʕ ʕəsri dawqanək du laḥmo lə gmatimətte w koṯelux bšolo ze w, i naqla d konəfqi ann adroṯe, kul bayto kobelux əšmo d zad ze, komzabhətle, košəqlətlux ǧule."
052. Omər: "Abuna, hama lebux yo, mbalene kulle w lo kobaʕno mede l mənne, lebux yo. Səmli əšmo d ǧule, ʕabaye mede w šarwolo w qeməsto w šqali ṣʕuno w a ḥrene mbalene!"
053. Omər: "E, abri, ġamo layt. U mede, d əbʕət, gzowannux. Gmobannənne."
054. Malaxxe annaqla, Yaḥqo zbəṭle u hafṣoro du ḥmoro, kogorašle, u qašo kale laxalf.
055. U šiḏo šaġəl b qarʕe du qašo, mətfakalle, məlle omər: "Gud əzzano li qriṯo, hano uʕdo koroḏ̣e aʕmi, tamo d əzzeyo, d omər lu muxtar: "Mbele ak kallawani" — gdoṯən, šəqlənne mini bu kotak."
056. Qoyəm, gorəš u qaysayḏe, hiye mhalxono bu darbo, moḥele b qarʕe d Yaḥqo u baqoro, dorele bi arʕo. Gorəš i xanǧar, mkaməl aʕle bi xanǧar ze, qoṭele w kit gube bu darbo ġalabe, hawxa gube dlo maye. Gəmḥalaqle l gubo manək w gdoṯe u qašo lu bayto, gdamṭe u ḥmorayḏe w dahwayḏe, gdamṭalle lu bayto, gyotu.
057. Ṣafro, gtowe ṣafro, an noše gmarfən aq qanyonaṯṯe, aq qanyone, u baqoro komaltamme ṣafrawoṯe, ḥzalle, layt nošo, aq qanyone fayiši bad dərtoṯe, kodəʕri, kəzzehən, koṯən, komičoki ba ṭyore, kəxli bu gabano w pano, komaḥarwi, koməhni, kul bayto konofəq: "Yabo, Yaḥqo u baqoro, qrawulle!" Hawo komər: "Qrawu lu baqoro!" U ḥreno komər: "Baqoro layt." Azzehən gab u muxtar, mərralle əmmi: "U baqoro lə gmibayən."
058. U muxtar aḏəʕ, naqəṭ b lebe omər: "Kit w layt, azzehən hiye w u qašo. U qašo ṭama yo, koqṭile.
059. Omər: "Ya a zʕurayḏi, ḥzawunxu ḥa adyawma, mšaderule ʕam i baqraṯxu, ʕam aq qanyonaṯxu larwal, ṭr əzzehən, d roʕən, hul d ḥozina! Aloho babe di rahme yo. Ramḥəl gəmdabrina ḥa ḥreno, haka l aṯi."
060. Komər u yawmawo azzehən, mofaqqe ḥa mənne, azze, mbele aq qanyone lu ṭuro.
061. Azze u yawmawo, daʕər, layt baqoro azze. U baqoro, tloṯo, arbʕo yawmo lo mbayən u baqoro. Aḏəʕ, u Šamʕən, u muxtar, aḏəʕ, u qašo mdawhalle.
062. Annaqla u zlamayḏan, Šamʕən, zlam mšiḥoyo yo, gud lo kul arbʕi yawme šoqəl faġro, lo kowe gabe, yaʕni bu qonuno di ʕitayḏan hawxa yo.
063. Azze arbʕi yawme, azze tre yarḥe ʕal Šamʕən, lo mbele faġro m iḏe du qašano, koḏəʕ, hiye ḥaṭoyo yo.
064. Komər yawmo ṣafro xayifo ʕam bhoroṯe, qayəm yawma d ḥušabo w mḥele foṯe laf Midən va, d oṯe l Midən, mobəl faġro mu qašo, d kətyo b Midən.
065. Malaxxe b fəlge du darbo, ḥzele, kaṯi zlam li qamaytayḏe, hawxa greʕuno ṣpahi. Naḥət li qamaytayḏe, omər: "Šlomo aʕlux, Šamʕən!" Omər: "Ahla w sahla, yabo!" Omər: "L ayko gəzzux, ḥolo?" Omər: "Abri, kazzino l Midən." Omər: "L məg gəzzux l Midən?" Omər: "Yabo, mu lux mini, l mə gəzzino l Midən? Gəzzi, kətli šuġlo." Omər: "Lo, kobəʕ, d əmmətli." — "Yabo, mu lux mini? Gəzzino l Midən, šuġlo b Midən." Omər: "Lo kowe. Haymən balo marke lə kṭoreno, šəpʕət, gud l əmmətli, l mə gəzzux."
066. Annaqla u isan, towe mede m alo b lebe, komašək. Šamʕən komər mašəkle, məlle: "Hano, kit w layt, towe malaxo me gab aloho, aṯi li qamaytayḏi."
067. Məllele omər: "Ya abri, ono azolo no l Midən, gəzzi, mobanno faġro."
068. Omər: "Qay, qašo gabux bi qriṯayḏux layto?" Omər: "Bele, kit. Bas ḥzeli mede mu qašano, lo ġalabe, lo maʕǧabli, kobaʕno əzzino l Midən, mobanno faġro."
069. Omər: "Lo! Dʕar, zux, ʕbar li ʕito w kḥozət mede mu qašo adyawma, be ma gmaʕǧablux, d məblət mine faġro ani lo."
070. Komər u zlamayḏan xalaṣ aḏəʕ, mede m alo yo, daʕər. Daʕər annaqla, heš xayifo yo, ʕabər li ʕito.
071. Kit Mar Dodo b Basḥəq, kəmmile, ʕito rabṯo yo, ʕabər hiye, heš l nošo l aṯi li ʕito. Yatu mṣale.
072. Ha, hawi čax du dyoqo du noqušo, dəqqe u noqušo laš šamoše, aṯi u qašo.
073. Annaqla Šamʕən koḥoyər bu qašo, ʕabər u qašo mu tarʕo di ʕito. Koḥoyər, mə ḥoyər? Kal kit kurfo kamto ləfto ʕal qḏole du qašo, hawxa ʕaṣro barmat ləfto yo ʕal qḏole, komaḥatla qarʕa bəṯr aḏne.
074. Koḥoyər Šamʕən: ʕam aṯe i kurfaṯe aydarbo u qašano komhaləx w i kurfo hawxa b qḏole? W koʕabər li ʕito, xəd d ḥa layt mede b qḏole. Koḥoyər: "Balki ono lə kḥozeno." Koforəx ʕayne bu gabano, pano, i kurfo kala b qḏole du qašo.
075. U qašo ʕabər, azze ʕal i gudo, šləḥle i qalluzayḏe, maḥtole ʕal i gudo, šləḥle i qalluza marke. I kurfayo l komər šriṭo me qḏole du qašo w čiko taḥt i qalluze du qašo ʕal i gudo. Mṣalele u qašo, saləq lu maḏəbḥo.
076. Annaqla u Šamʕən, u muxtar, koḥoyər, koḏəʕ, aḏəʕ, haṯe i ḥṭiṯo du qašo yo. I naqla d kosoləq lu maḏəbḥo, kosoləq naḏ̣ifo, i ḥṭiṯayḏe kofayšo tamo, taḥt i qalluzayḏe.
077. Komər koḥoyər aʕle, annaqla bdele bu qerowo, komər u qašo i naqqa d komaʕle iḏe, aʕ ʕaṣro ṣawʕoṯe koqayṯi, xd aš šamʕe. Layt ḥṭiṯo ḥeḏore, naḏ̣ifo yo. Fayəš, hul d matəmle u qerowayḏe. Azze Šamʕən, mbele faġro w daʕər. Daʕər, yatu.
078. Matəmme i ṣluṯo, matəmle u qašo, aṯi, daʕər, šləḥle aǧ ǧulayḏe du qerowo w daʕər, aṯi, lwəšle aǧ ǧule kome, maḥatle i qalluza b qarʕe.
079. Annaqla u muxtar koḥoyər aʕle, koḥoyər: i kurfayo disane nafiqo me taḥt i qalluzayo, aṯyo, lifo ʕal qḏole, maḥatla qarʕa qum aḏne w nafəq u qašo, xəd layt tə mede ḥeḏore.
080. I naqlayo aḏəʕ Šamʕən: u qašo, i naqla d komqaru u qerowo bi ʕito, dlo ḥṭiṯo kowe naḏ̣ifo, kowe, xd u malaxo naḏ̣ifo.
081. Hano, koḥozət, i darbo ne", — komalle annaqla babi, komər lu Ṭayo, — "hani ne aq qašayḏan w hani ne w i ḥṭiṯaṯṯe bi qḏolayye yo, ya Ḥasan" — komalle.
082. Hənne w aloho mdabarre, bətr, bu ḥəšwo ḥaroyo.




      `;
  return corp;
}
</script>
